---
id: 303
title: 'Uproszczony język (WCAG 2.0 SC 3.1.5, poziom AAA)'
date: '2012-10-10T09:21:00+02:00'
layout: post
guid: 'http://informaton.pl/?p=303'
permalink: /2012/10/10/uproszczony-jezyk-wcag-2-0-sc-3-1-5-poziom-aaa/
restapi_import_id:
    - 5ca8405547793
categories:
    - artykuły
tags:
    - dokumenty
    - easy-to-read
    - język
    - tekst
    - zrozumiałość
---

Pisanie prostym językiem nie jest łatwe. Redaktorzy mają pokusę popisania się warsztatem językowym poprzez budowanie zdań o skomplikowanej składni i używanie pojęć wprost ze słownika wyrazów obcych. Taka forma może jednak być zbyt skomplikowana dla części odbiorców, którzy nie będą w stanie zrozumieć treści.

Kryterium sukcesu 3.1.5 zobowiązuje do tworzenia tekstów w formie przystępnej dla osób z umiejętnościami czytania na poziomie gimnazjum. Jeżeli to nie jest możliwe – do zapewnienia alternatywnej wersji przygotowanej specjalnie dla odbiorców na tym poziomie. Tekst ocenia się po usunięciu z niego nazw własnych i tytułów. Skorzystają na tym:

- użytkownicy z niższym wykształceniem,
- użytkownicy słabo znający język polski,
- użytkownicy o obniżonej normie intelektualnej,
- roboty tłumaczące.

Redaktor treści publikowanych w Internecie powinien mieć stale w głowie myśl, że nie zna swoich odbiorców. Mogą być lepiej lub gorzej wykształceni, znać lub nie specjalistyczne słownictwo, pochodzić z Polski lub z innego kraju. Jeżeli celem publikowania tekstu w sieci jest przekazanie informacji możliwie szerokiemu gronu odbiorców, to forma musi być dostosowana do odbiorców z największymi trudnościami.

Prezentowałem już [narzędzie do oceny komplikacji tekstu](http://www.logios.pl/), które może posłużyć za obiektywny miernik. Poziom gimnazjalny określono tam na 7-9, a zatem zbliżony do zalecanego dla komunikacji publicznej (9-10). Oznacza to, że publiczna komunikacja powinna odbywać się na poziomie późnego gimnazjum lub wczesnego liceum. To chyba dobry wyznacznik.