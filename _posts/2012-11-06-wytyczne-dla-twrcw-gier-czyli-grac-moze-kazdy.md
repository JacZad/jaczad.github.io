---
id: 354
title: 'Wytyczne dla twórców gier, czyli grać może każdy'
date: '2012-11-06T09:40:00+01:00'
layout: post
guid: 'http://informaton.pl/?p=354'
permalink: /2012/11/06/wytyczne-dla-twrcw-gier-czyli-grac-moze-kazdy/
restapi_import_id:
    - 5ca8405547793
categories:
    - artykuły
tags:
    - dokumenty
    - easy-to-read
    - gry
    - rozrywka
    - słuch
    - wzrok
---

Wytyczne na temat tworzenia dostępnych treści to nie tylko strony internetowe, multimedia czy dokumenty. Takie wytyczne zaprojektowano także dla twórców gier komputerowych, aby wiedzieli jak zaprojektować cyfrową rozrywkę dostępną dla wszystkich. W ten sposób nawet Diablo czy Quake mogłyby być dostępne dla każdego użytkownika, w tym także dla tych niewidomych lub z niedowładami rąk.

[Game Accessibility Guidelines](http://www.gameaccessibilityguidelines.com/) są dobrze przemyślane i widać, że przygotowali je ludzie znający się na grach, a jednocześnie na dostępności. Sięgnęli nawet do wyjątkowo egzotycznego obszaru, jakim są gry dźwiękowe dla osób niewidomych. Widać to choćby w zaleceniach, by zapewnić tryb sonarowy lub udźwiękowiony GPS, co umożliwia przemieszczanie się gracza w grach trójwymiarowych tylko z wykorzystaniem słuchu. Jest to jeszcze łatwiejsze, gdy dźwięk w grze jest typu surround i przeciwników można usłyszeć, gdy nadchodzą.

Wytyczne podzielono na trzy poziomy: podstawowe (Basic), średnie (Intermediate) i zaawansowane (Advanced). Przewidziano przy tym wytyczne ogólne (General) oraz dla pięciu grup niepełnosprawności: ruchowych (Motor), kognitywnych (Cognitive), wzrokowych (Visual), słuchowych (Hearing) i mowy (Speech). Trzeba przyznać, że autorzy zrobili naprawdę dużą robotę i producenci gier powinni te wytyczne mieć powieszone na ścianach swoich pracowni. Jestem bowiem przekonany, że konsekwentne stosowanie wytycznych podstawowych pomoże absolutnie wszystkim graczom, także tym bez jakiejkolwiek niepełnosprawności.

A kto nie wierzy, że niewidomi użytkownicy mogą grać w gry wideo – niechaj obejrzy ten film dostępny na YouTube:

\[youtube=http://www.youtube.com/watch?v=JpMsfFdGPBw\]