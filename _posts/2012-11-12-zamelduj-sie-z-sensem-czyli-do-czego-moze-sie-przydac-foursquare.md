---
id: 366
title: 'Zamelduj się z sensem, czyli do czego może się przydać Foursquare'
date: '2012-11-12T09:12:00+01:00'
layout: post
guid: 'http://informaton.pl/?p=366'
permalink: /2012/11/12/zamelduj-sie-z-sensem-czyli-do-czego-moze-sie-przydac-foursquare/
restapi_import_id:
    - 5ca8405547793
categories:
    - artykuły
tags:
    - dostępność
    - Foursquare
    - iPhone
    - mobilne
---

Moja żona złości się na mnie, że melduję się w różnych miejscach korzystając z aplikacji Foursquare. Zdobywam dzięki temu punkty i otrzymuję sprawności, zupełnie jak w zuchach. Teraz mam dobry argument dla żony, a mam nadzieję, że także dla wszystkich innych, by zaczęli używać Foursquare na swoich smartfonach.

W Internecie jest sporo pomysłów, jak wykorzystać społeczne zaangażowanie użytkowników. Odrobina pracy lub czasu przemnożona przez miliony użytkowników może dać niezwykłe efekty. W piątek odkryłem zupełnie nowe zastosowanie dla aplikacji Foursquare na moim smartfonie. Otóż mogę nie tylko zameldować się w konkretnym miejscu i zdobyć kilka punktów, ale także opisać jego fizyczną dostępność. W ten sposób powstaje baza dostępnych miejsc na całym świecie, co może ogromnie pomóc osobom niepełnosprawnym.

Pomysł nie jest nowy i nawet w Polsce powstał “Niepełnosprawnik po Warszawie”, ale to podejście ma wiele wad, które eliminuje projekt [Access Together](http://www.accesstogether.org/foursquare). Pierwszym krokiem jest założenie konta w serwisie [Foursquare](http://foursquare.com/) oraz pobranie aplikacji na swój smartfon. Aplikacji można nie instalować i korzystać z mobilnej wersji serwisu, ale to pierwsze rozwiązanie jest wygodniejsze. Potem zezwalamy aplikacji Access Together na podłączenie się do konta Foursquare i na ekranie głównym aplikacji pojawia się nam stosowny komunikat. Od teraz możemy już wspólnie tworzyć mapę dostępności.

Procedura jest prosta: meldujemy się zupełnie standardowo, to znaczy klikając na “Check”, a następnie z listy wybieramy miejsce. Na tym ekranie klikamy “check in here” i teraz dochodzimy do miejsca, gdzie możemy włożyć trochę do wspólnej bazy klikając na “How is the accessibility at …”. Teraz możemy odpowiedzieć na kilka pytań, które pogrupowane zostały na kategorie:

- osoby jeżdżące na wózkach i z problemami motorycznymi,
- osoby niewidome i słabowidzące,
- osoby głuche i niedosłyszące,
- przyjazność dla zmysłów,
- seniorzy.

Po wkliknięciu się w każdą z kategorii możemy odpowiedzieć na pytania o dostępność wejścia, windy, oznaczenia wypukłe na podłodze, obsługę w języku migowym i wiele innych. Wygląda to dosyć prosto, chociaż pojawiają się dwa problemy. Pierwszy to język angielski, w którym prezentowane są pytania. Ponieważ jest to wiedza dosyć wąska, to i nie każdy musi je dobrze zrozumieć. Może zresztą przesadzam z tym zastrzeżeniem. Drugi problem, a właściwie zestaw problemów, to słaba dostępność tego rozszerzenia. Na moim iPhonie fokus dziwnie ucieka z kontrolek i trzeba sporo cierpliwości, by je odpowiednio zaznaczyć. Nie wszystkie elementy mają też prawidłowe etykiety, które mógłby odczytać VoiceOver. Zamierzam poinformować autorów o tych problemach, bo przecież niewidomi użytkownicy też mogą się włączyć do wspólnej pracy. Te drobne problemy nie zniechęcają mnie jednak i gorąco zachęcam do współpracy w budowaniu mapy dostępności, co pozwoli na promowanie miejsc przyjaznych i omijanie tych nieprzyjaznych.