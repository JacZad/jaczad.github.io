---
id: 406
title: 'Ułatwienia dostępu w Windows 8'
date: '2012-11-27T10:04:35+01:00'
layout: post
guid: 'http://informaton.pl/?p=406'
permalink: /2012/11/27/ulatwienia-dostepu-w-windows-8/
restapi_import_id:
    - 5ca8405547793
categories:
    - artykuły
tags:
    - Microsoft
    - słuch
    - 'system operacyjny'
    - 'Windows 8'
    - wzrok
---

Minęło już trochę czasu od premiery najnowszego systemu firmy Microsoft, a ja wciąż go nie przetestowałem. Jednak dokument [Windows 8 Accessibility Tutorial Guide](http://www.microsoft.com/en-us/download/details.aspx?id=35751) bardzo mocno mnie do tego zachęcił. Jest to rozbudowana informacja o ułatwieniach dostępu zawartych w nowym systemie, o których w skrócie poniżej.

Windows 8 jest systemem operacyjnym przeznaczonym dla urządzeń dotykowych, ale możliwym do stosowania także na standardowych komputerach i laptopach. Co ważne – podobnie jak w urządzeniach Apple – osoba niewidoma może samodzielnie uruchomić program odczytu ekranu Narrator. W tym celu musi przytrzymać klawisz Windows nacisnąć jednocześnie klawisz zgłaśniania. W tym samym miejscu można ustawić inne opcje dostępnościowe, na przykład powiększenie, w szczególności automatyczne uruchamianie wraz ze startem systemu. Powiększenie można regulować za pomocą specjalnych przycisków ze znakami “+” i “-” w rogach ekranu oraz za pomocą gestów.

Podstawowe elementy ułatwień dostępu wymienione w dokumencie to:

1. Wysoki kontrast – jeżeli trzeba zmienić kolory systemowe.
2. Powiększenie elementów systemu.
3. Ustawienie dla skrótu Windows + głośniej jednego z rozwiązań: odczytu ekranu, powiększenia lub klawiatury ekranowej.
4. Zmiana czasu wyświetlania powiadomień – jeżeli dla kogoś znikają zbyt szybko.
5. Grubość kursora wyświetlanego na ekranie.

Uzupełnieniem możliwości jest zamiana dźwięków systemowych na informacje wizualne oraz możliwość inwersji kolorów, a także – na razie niedostępna w polskiej wersji – możliwość dyktowania i sterowania urządzenia głosem. Jest to zatem zestaw niemal identyczny z tym oferowanym już w Windows XP. Różnice polegają jednak na tym, jak te opcje działają. Narrator obecny w Windows XP mógł od biedy służyć do uruchomienia prawdziwego programu do odczytu ekranu, a w wersji Windows 8 wygląda na bardzo funkcjonalny, chociaż lista skrótów może przyprawić o palpitację serca. Powiększenie także wygląda bardziej zachęcająco, niż systemowa Lupa obecna w Windows XP. Mamy zatem na rynku drugi system operacyjny, który może być używany przez osoby niepełnosprawne już od pierwszego uruchomienia. Aby tą tezę potwierdzić, muszę jednak gdzieś sprawdzić działanie nowych rozwiązań dostępnościowych i wtedy potwierdzę lub zaprzeczę.