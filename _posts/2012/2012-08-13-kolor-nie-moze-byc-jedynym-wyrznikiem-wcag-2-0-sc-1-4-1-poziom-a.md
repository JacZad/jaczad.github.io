---
id: 119
title: 'Kolor nie może być jedynym wyróżnikiem (WCAG 2.0 SC 1.4.1, poziom A)'
date: '2012-08-13T10:05:00+02:00'
layout: post
guid: 'http://informaton.pl/?p=119'
permalink: /2012/08/13/kolor-nie-moze-byc-jedynym-wyrznikiem-wcag-2-0-sc-1-4-1-poziom-a/
restapi_import_id:
    - 5ca8405547793
categories:
    - artykuły
tags:
    - błąd
    - daltonizm
    - formularze
    - kolor
    - wzrok
---

Kolor ma w kulturze ludzkiej duże znaczenie, ukształtowane przez tysiąclecia. Wykorzystuje się to do szybkiego i efektywnego informowania ludzi, na przykład przez sygnalizację świetlną na skrzyżowaniach. Już przedszkolaki uczą się “Zielone światło – idź. Czerwone światło – stój!” A co z tymi, którzy nie widzą kolorów?

Kryterium sukcesu 1.4.1 zabrania wykorzystywania koloru jako **jedynego** wyróżnika informacji. Taka informacja może bowiem nie dotrzeć do każdego użytkownika i w ten sposób utrudni lub uniemożliwi mu korzystanie z serwisu internetowego. Dlatego informację należy oznaczać także w inny sposób, a skorzystają z tego:

- użytkownicy niewidomi i słabowidzący,
- daltoniści,
- użytkownicy korzystający z wyświetlaczy monochromatycznych i wydruków.

Kolor jest bardzo poręcznym sposobem na szybkie wyszukiwanie informacji. Do szybkiego sortowania deklaracji podatkowych korzysta się z faktu, że każda drukowana jest w innym kolorze. Z tego samego powodu banknoty o różnych nominałach mają różną kolorystykę. Kolorowe markery i naklejki wykorzystuje się do oznaczania fragmentów w notatkach. I można tak ciągnąć przykłady w nieskończoność. Jednak koniecznie trzeba pamiętać, że takie wyróżnienie może być zdradliwe, gdy nie wiemy, kto będzie odbiorcą informacji.

Szacuje się, że co dwunasty mężczyzna ma poważne kłopoty z rozróżnianiem kolorów i bynajmniej nie chodzi tu o takie jak “gruszkowy”, “pastelowa orchidea” czy “mroźny”, ale o kolory prawdziwe, czyli czerwony lub niebieski. Przypadłość ta dotyka tylko co setną kobietę, ale to przecież także nie jest mało. Dla tej grupy odbiorców wyróżnienie istotnej informacji tylko kolorem może być nie wystarczające. Podobnie – takiej informacji nie odbiorą osoby z poważnymi wadami wzroku (na przykład niewidome) lub korzystające z informacji w monochromii (na przykład wydruku).

Często spotykanym błędem jest oznaczanie błędnie wypełnionych pól formularzy kolorem czerwonym i w żaden inny sposób. Prostym rozwiązaniem jest umieszczenie w opisie pola słowa “błąd”, co rozwieje wszelkie wątpliwości. Mniej popularne, ale czasem spotykane, są wszelkiego rodzaju kolorowe plany zajęć czy rozkłady jazdy. Są one szczególnie narażone na utratę informacji przenoszonej przez kolor, ponieważ są często drukowane i to bywa, że na drukarkach monochromatycznych. W takiej sytuacji warto rozważyć oznaczanie informacji także przez komunikaty tekstowe. Kolor można oczywiście pozostawić, by ułatwić odszukiwanie informacji wzrokiem, a jednocześnie całość informacji będzie dostępna.

Na koniec warto pomyśleć, co się stanie, gdy saper musi na dwie sekundy przed eksplozją przeciąć czerwony kabel. Jeżeli nie jest daltonistą, to nie ma problemu. Ale jeżeli jest…