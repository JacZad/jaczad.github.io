---
id: 257
title: 'O dostępności usług bankowych w Poznaniu'
date: '2012-09-19T22:04:00+02:00'
layout: post
guid: 'http://informaton.pl/?p=257'
permalink: /2012/09/19/o-dostepnosci-uslug-bankowych-w-poznaniu/
restapi_import_id:
    - 5ca8405547793
categories:
    - artykuły
tags:
    - bankowość
    - 'BZ WBK'
    - FDC
    - głusi
    - mobilne
    - niewidomi
---

![Logo Forum Dostępnej Cyberprzestrzeni](http://profile.ak.fbcdn.net/hprofile-ak-snc6/203607_170435316331616_6247919_q.jpg)Całą środę 19 września 2012 roku spędziłem w Poznaniu na seminarium poświęconym dostępności usług bankowych. Zorganizowało je Forum Dostępnej Cyberprzestrzeni – organizacja zrzeszająca różne podmioty zajmujące się dostępnością informacji w Internecie i nie tylko. Poniżej krótkie sprawozdanie, a może wkrótce podlinkuję jakieś materiały.

Seminarium przygotowało [Wielkopolskie Stowarzyszenie Niewidomych](http://www.wsn.info.pl), więc otworzył je jego przewodniczący Jerzy Łączny. Potem już były tylko wystąpienia merytoryczne, zadawanie pytań i dyskusje.

### Dostępność stron i usług

Jako pierwszy głos zabrał Piotr Witek z [Fundacji Instytut Rozwoju Regionalnego](http://www.firr.org.pl). Zaczął od podstaw, czym jest dostępność i jak ją należy wdrażać w wypadku systemów transakcyjnych. Pokazał także kilka zestawień dotyczących dostępności serwisów internetowych banków, serwisów transakcyjnych i modeli autoryzacji. Docenił postęp, jaki dokonał się w tej dziedzinie w ciągu ostatnich kilku lat, chociaż droga do przejścia nadal jest dosyć długa. Bardzo ciekawe były zestawienia najczęściej popełnianych błędów oraz “siedem grzechów głównych”. Mam zamiar przeanalizować jeszcze raz te materiały i napisać swój własny komentarz do nich.

### Aplikacje mobilne

Mikołaj Rotnicki z WSN opisywał dostępność aplikacji mobilnych oferowanych przez banki. Według jego informacji 11 banków wypuściło aplikacje mobilne, które pozwalają na dokonywanie transakcji, a kilka następnych aplikacje o charakterze marketingowo-informacyjnym. W prezentacji posłużył się przykładami aplikacji dla systemu iOS, na których zaprezentował problemy z dostępnością. Okazuje się, że wszystkie aplikacje są dostępne dla osób słabowidzących, w tym współpracują z powiększeniem i zmianą kolorystyki, ale już nieliczne są dostępne dla osób niewidomych. Na szczególną pochwałę zasłużyły aplikacje mBanku i Multibanku. Prelegent zachęcał do korzystania przez programistów z dokumentacji technicznych i specyfikacji WCAG, a także do wykonywania testów z niepełnosprawnymi użytkownikami.

### Osoba głucha i słabosłysząca w banku

Maciej Kasperkowiak z [Polskiej Fundacji Osób Słabosłyszących](http://www.pfos.org.pl) kazał nam na chwilę powrócić do świata fizycznego. Dla osób z niepełnosprawnością podstawowym problemem jest bowiem komunikacja z pracownikami banku, a nie dostępność interfejsów aplikacji. Okazuje się, że wiele z problemów można rozwiązać stosując rozwiązania techniczne, na przykład pętle indukcyjne. Taka pętla pozwala na współpracę interkomu lub mikrofonu pracownika z aparatem słuchowym lub implantem ślimakowym klienta, co eliminuje zakłócenia zewnętrzne. Ważne jest także zapewnienie odpowiednich warunków do rozmowy, w tym wyciszenie radia, zamknięcie okna i prawidłowe oświetlenie twarzy rozmówcy. Warto zadbać także o dostarczenie odpowiednio bogatej informacji wizualnej: ikon informacyjnych, materiałów drukowanych, czy też napisów na filmach promocyjnych. A osób z tym rodzajem niepełnosprawności jest około miliona w Polsce, podobnie jak osób z niepełnosprawnością wzroku.

### Badanie nad korzystaniem z usług bankowych

Jolanta Kramarz i Anna Baranowska z [Fundacji Vis Maior](http://www.fundacjavismaior.pl) opowiedziały o projekcie edukacyjno-badawczym dotyczącym korzystania z usług bankowych przez osoby niewidome i słabowidzące. Okazuje się, że prawie 70 procent takich osób posiada konto bankowe, ale z bankowości elektronicznej korzysta już tylko 28 procent. Mniej niż połowa ma kartę płatniczą i korzysta z bankomatów. Wydaje się zatem, że te brakujące 20 procent posiadaczy kont tak naprawdę z nich nie korzysta, lub oddaje ich użytkowanie innym osobom. Badane osoby wskazywały na problemy w posługiwaniu się usługami bankowymi, w tym bankomatami oraz źle zaprojektowane pomieszczenia bankowe, w których nie uświadczy się odpowiednich kontrastów, a dominuje szarość marmurów. Nie podano, z jakich banków najchętniej korzystają osoby niewidome i słabowidzące, a to mogłaby być ciekawa informacja marketingowa.

### Dobre praktyki

Na koniec części prelekcyjnej wystąpiła Anna Talarczyk z [BZ WBK](http://www.bzwbk.pl) i pokazała swój bank od najlepszej strony. Faktycznie – ich program udostępniania banku jest imponujący. Mają 100 całkowicie dostępnych architektonicznie oddziałów, w których pracują przeszkoleni pracownicy i stale tą liczbę zwiększają. Mają 150 udźwiękowionych bankomatów, a każdy nowy instalowany gdziekolwiek także jest dostępny. Mają wewnętrzne standardy obsługi niepełnosprawnych klientów, a jeżeli zajdzie taka potrzeba – mają wydzielone stanowiska do obsługi poza kolejnością lub przychodzą do domu klienta. Wkrótce powstanie kurs e-learningowy poświęcony tej tematyce i przeszkoleni zostaną wszyscy pracownicy. Na mnie zrobiło to ogromne wrażenie, chociaż dopytywałem o rozwiązanie problemu komunikacji z osobami głuchymi. Okazuje się, że jest już pomysł na to i to nawet dobry. Generalnie warto się wzorować.

### Na podsumowanie

Temat dostępności usług bankowych jest skomplikowany, bo dotyka trudnych obszarów, jak dostęp do wrażliwych danych osobowych, ochrona prawna klientów, poufność operacji finansowych. Dobrze, że są banki pracujące nad tematem i organizacje, które mogą im podpowiedzieć rozwiązania i skorygować błędy. Bankowość elektroniczna może być dla osób niepełnosprawnych prawdziwym zbawieniem, o ile będzie wdrożona w sposób nie generujący barier.