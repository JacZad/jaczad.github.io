---
id: 325
title: 'Konsekwentna identyfikacja (WCAG 2.0 SC 3.2.4, poziom AA)'
date: '2012-10-19T08:30:00+02:00'
layout: post
guid: 'http://informaton.pl/?p=325'
permalink: /2012/10/19/konsekwentna-identyfikacja-wcag-2-0-sc-3-2-4-poziom-aa/
restapi_import_id:
    - 5ca8405547793
categories:
    - artykuły
tags:
    - grafika
    - nawigacja
    - tekst
    - 'tekst alternatywny'
---

Każdy serwis internetowy powinien cechować się konsekwentną, a zatem ujednoliconą, identyfikacją informacyjną. Te same ikony, bannery czy przyciski powinny realizować te same funkcje. Użytkownik nie powinien marnować czasu i energii na rozpoznawanie, czy ta ikonka tym razem też oznacza zapisanie szkicu, czy może tym razem przesłania tekstu do publikacji.

Kryterium sukcesu 3.2.4 nakazuje projektowanie serwisów w taki sposób, by elementy realizujące te same funkcje miały tą samą identyfikację. Skorzystają na tym:

- użytkownicy niewidomi i słabowidzący,
- seniorzy,
- użytkownicy o obniżonej normie intelektualnej,
- użytkownicy mający problemy z koncentracją.

Wydaje się oczywistą, chociaż często naruszaną zasadą, że te same funkcje są w sposób identyczny oznaczane. Ikonka zapisywania na dysku przedstawia dyskietkę i dla wszystkich jest to oczywiste. A przecież komuś może przyjść do głowy, że w jego aplikacji będzie to ikona służąca do formatowania dysku. I może zdarzyć się nieszczęście, bo nie każdy uważnie czyta ostrzeżenia wyświetlane na ekranie komputera.

Identyfikacja graficzna to nie wszystko. Tym samym grafikom powinny odpowiadać te same etykiety opisujące ich działanie. Ten opis powinien deskrybować funkcję w dostatecznym stopniu, by nie budzić wątpliwości u użytkownika. Dla przykładu etykieta “Zapisz” może być czasem nie wystarczająca, gdy mamy możliwość zapisania szkicu i gotowego tekstu. Ta druga czynność może bowiem wywołać zgoła nieoczekiwany efekt, na przykład publikacji szkicu na stronie internetowej.