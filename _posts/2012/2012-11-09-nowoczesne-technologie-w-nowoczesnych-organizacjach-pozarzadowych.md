---
id: 363
title: 'Nowoczesne technologie w nowoczesnych organizacjach pozarządowych'
date: '2012-11-09T19:54:09+01:00'
layout: post
guid: 'http://informaton.pl/?p=363'
permalink: /2012/11/09/nowoczesne-technologie-w-nowoczesnych-organizacjach-pozarzadowych/
restapi_import_id:
    - 5ca8405547793
categories:
    - artykuły
tags:
    - 'Creative Commons'
    - Mazowia
    - 'organizacje pozarządowe'
    - 'strony internetowe'
    - 'wykluczenie cyfrowe'
---

Miałem dzisiaj przyjemność uczestniczenia w IX Mazowieckim Forum Inicjatyw Pozarządowych “Kierunek – profesjonalny sektor”. Impreza była zorganizowana przez Federację Mazowia – zrzeszenie organizacji pozarządowych działających na Mazowszu. Super atmosfera i świetni ludzie, a na dodatek – dali mi opowiedzieć o cyfrowym włączeniu osób niepełnosprawnych oraz o dostępności.

Podczas forum można było uczestniczyć w jednej z kilku ścieżek, a ja wybrałem “Nowoczesne technologie”. Pierwsze były otwarte zasoby, o których opowiadali Jarek Lipszyc (Fundacja Nowoczesna Polska), Kamil Śliwowski (Centrum Cyfrowe Polska) i Maria Adamiec (Fundacja Orange). W grupach opracowywaliśmy procedury i listy sprawdzające, dzięki którym można sprawnie i bezpiecznie udostępniać zasoby na otwartych licencjach. Co prawda dowiedziałem się, że chodzi tu raczej o “małe ryzyko procesowe” niż o pełne bezpieczeństwo, ale ponoć różnica jest niewielka. Chyba nam wyszło.

Potem warsztat o wykluczeniu cyfrowym, podczas którego Dominik Batorski (Uniwersytet Warszawski) definiował i opisywał całe zjawisko. Potem Klara Malecka z Fundacji Wspomagania Wsi. opowiadała o specyfice cyfrowego wykluczenia i włączenia na polskiej wsi, gdzie wciąż się zdarza brak gniazdka z Internetem. Wreszcie na koniec ja, w zastępstwie Bartosza Mioduszewskiego, opowiedziałem o barierach cyfrowego włączenia osób niepełnosprawnych. Mówiłem o dostępie do technologii asystujących, braku szkoleniowców i szkoleń oraz o niedostępności treści. A na koniec opracowaliśmy w grupie rewelacyjny projekt edukacyjny dla osób niepełnosprawnych intelektualnie.

Ja naprawdę lubię tą NGOsową atmosferę. I chociaż impreza odbywała się na końcu świata i jeden zakręt dalej, to nie żałuję. Mam też nadzieję, że mazowieckie organizacje będą bardziej dbać o otwartość i dostępność swoich zasobów informacyjnych. A za szczególny sukces poczytuję, że Jarek Lipszyc sam z siebie powiedział, że dostępność jest równie ważna, jak otwartość.