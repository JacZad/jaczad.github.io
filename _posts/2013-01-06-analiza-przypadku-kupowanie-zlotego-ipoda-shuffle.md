---
id: 479
title: 'Analiza przypadku &#8211; kupowanie złotego iPoda Shuffle'
date: '2013-01-06T19:49:43+01:00'
layout: post
guid: 'http://informaton.pl/?p=479'
permalink: /2013/01/06/analiza-przypadku-kupowanie-zlotego-ipoda-shuffle/
restapi_import_id:
    - 5ca8405547793
categories:
    - artykuły
tags:
    - Apple
    - e-commerce
    - etykiety
    - formularze
    - iPod
    - sklep
---

Uzyskałem zgodę rady nadzorczej rodziny na zakup odtwarzacza i oczywiście sięgnąłem do firmy Apple. Okazuje się jednak, że kupowanie online w tym sklepie wcale do łatwych i dostępnych nie należy. Poniżej krótka historia.

Wszedłem na stronę [sklepu Apple](http://sklep.apple.pl) i kliknąłem na iPod Shuffle. Poczytałem trochę reklam, że generalnie jest to ósmy i dziewiąty cud świata. Generalnie się z tym zgodziłem i postanowiłem wybrać sobie kolor. Na [stronie Shuffle’a](http://www.apple.com/pl/ipod-shuffle/)znalazłem informację, że “Kolory iPoda shuffle: srebrny, niebieski, różowy, zielony i złoty” i ten złoty jakoś mi się spodobał. Kliknąłem [kup teraz iPoda Shuffle](http://store.apple.com/pl/browse/home/shop_ipod/family/ipod_shuffle) i zdenerwowałem się.

### Wybieram kolor

Zamówienie jest już podszykowane i trzeba tylko wybrać kolor odtwarzacza. Niestety – do pól opcji poprzypinane są tylko obrazki i żadnych opisów alternatywnych. To znaczy są, ale puste. Opisuję problem na naszej [grupie na Facebooku](http://www.facebook.com/groups/138853652854863?refid=46) i dostałem tam informację, że złotego iPoda nie ma. Jak nie ma, skoro jest?! Ano ktoś zapomniał zmienić tekst alternatywny przypięty do obrazka i teraz jedno do drugiego nie pasuje. Zatem ze złotego iPoda nici, ale może jakiś inny… Jak jednak wybrać, skoro żadne z pól opcji nie jest oznaczone? Okazuje się, że po zaznaczeniu któregokolwiek pojawia się kolor. Zatem po krótkich mękach wybrałem grafitowy.

### Dodaję grawerunek

Jak szpan, to szpan. Postanowiłem dodać na iPodzie grawerunek laserowy. Dodać można 30 znaków w jednej linii. Wyszło mi, że starczy na imie, nazwisko i numer telefonu. Pole ma ograniczenie do 30 znaków i więcej nie da się wpisać. Jednak 30 znaków też nie pasuje! Sprawdzam kilka razy i z pewnością nie przekraczam tej liczby znaków. Po kilkunastominutowej walce poddaję się i usuwam zbędne spacje i schodzę do 29 znaków, które system już przyjmuje. Nimb tajemniczości owiewa, co właściwie zaszło, chociaż mam swoje podejrzenie, które dotyczy literki “ż” w moim nazwisku.

### Dane wysyłkowe

 &lt;p.Pojawia się formularz, w którym jestem odpytywany o dane wysyłkowe. Mam Apple ID, więc takie informacje już Apple przekazałem, a jednak żąda ich ponownie. Nawet po zalogowaniu się pola są puste i muszę je wypełniać. Kupuję towar dla siebie, więc można było tego uniknąć kopiując dane do formularza, ale nie! Niech się klient męczy, żeby wiedział, że kupił… Przechodzę ten etap i przechodzę do płacenia.

### Płacić!

Na szczęście dane karty kredytowej zassały się prawidłowo, więc pozostało kliknąć przycisk zamówienia. Nie zadziałało. Jeszcze raz i jeszcze kilka i nic. Przejrzałem jeszcze raz uważnie formularz i znalazłem problem – brak trzycyfrowego kodu zabezpieczającego kartę. Obok miejsca na wpisanie kodu była nawet podpowiedź, gdzie go szukać na karcie. Oczywiście w postaci obrazka bez odpowiedniego tekstu alternatywnego. Na szczęście pamiętałem te trzy cyferki. Po wpisaniu i jeszcze dwukrotnym zatwierdzeniu – poszło. Apple łaskawie przyjęło moje 219 złotych.

### Podsumowanie

Sporo tych braków jak na jeden formularz transakcyjny. Gdyby to był inny sklep – zrezygnowałbym w trakcie dokonywania transakcji. Tak się zresztą zdarzyło wcześniej, gdy chciałem kupić słuchawki do iPhone’a i odrzuciłem dwa sklepy polskich dystrybutorów, by wreszcie kupić u trzeciego, posiadającego sklep na Allegro. Braki w etykietach i opisach alternatywnych oraz błąd w opisie kolorów iPodów wynikają z braku kompetencji osób zarządzających polskim sklepem Apple. Oprogramowanie sklepu ewidentnie umożliwia wstawienie takich elementów, a to redaktor z tego nie skorzystał. Inne błędy wynikają z wad konstrukcyjnych samego sklepu i warto je poprawić. Gdyby to nie był sklep Apple… Ta firma może sobie pozwolić na utratę kilku klientów. Jednak gdy widzę takie błędy w małych sklepach, które powinny dbać o każdego klienta, to naprawdę nie rozumiem, dlaczego tak się dzieje. A iPod ma do mnie dotrzeć 14 stycznia.