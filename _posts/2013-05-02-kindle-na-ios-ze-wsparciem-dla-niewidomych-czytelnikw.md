---
id: 693
title: 'Kindle na iOS ze wsparciem dla niewidomych czytelników'
date: '2013-05-02T10:20:26+02:00'
layout: post
guid: 'http://informaton.pl/?p=693'
permalink: /2013/05/02/kindle-na-ios-ze-wsparciem-dla-niewidomych-czytelnikw/
restapi_import_id:
    - 5ca8405547793
categories:
    - artykuły
tags:
    - Amazon
    - Apple
    - e-booki
    - EPUB
    - iPhone
    - Kindle
---

Trzeba przyznać, że firma Amazon mile ostatnio zaskakuje. A to [wsparcie dla niepełnosprawnych użytkowników w ich tabletac.,](http://informaton.pl/?p=422) A to [przejęcie polskiej firmy Ivo Software.](http://informaton.pl/?p=533) A teraz – poprawiona aplikacja [Kindle](https://itunes.apple.com/pl/app/kindle/id302584613?mt=8) ze wsparciem dla czytnika ekranu VoiceOver.

Sprawdziłem i deklaracje nie są bez pokrycia, chociaż wciąż brakuje pewnych funkcji. Jednak książki można już czytać równie wygodnie, jak w natywnej aplikacji od Apple. Za to Kindle ma możliwość czytania formatów innych, niż EPUB i PDF, co osobiście sprawdziłem przesyłając plik z edytora Word. Dodać przy tym należy – przesyłając w wyjątkowo prosty sposób, bo poprzez email. Działa to naprawdę dobrze i teraz (skoro dali palec, to zeżarłbym też rękę) na obsługę wyszukiwania haseł i podobne opcje dostępne dla widzących użytkowników. Dla słabowidzących są możliwości dostosowania kolorystyki i wielkości czcionek, co też jest niezaprzeczalną zaletą. Dobra robota Amazon, zwłaszcza na tydzień przed Global Accessibility Awareness Day.

Znowu zaś popadłem w zamyślenie, dlaczego ścieżką wytyczoną przez Apple i Amazon nie chcą iść polscy wydawcy e-książek. Do tej pory wszystkie czytniki na iPhone od nich były zupełnie bezużyteczne dla niewidomych czytelników, a dla słabowidzących były użyteczne w małym stopniu. Dobrze przynajmniej, że coraz popularniejsze jest wydawanie książek w formacie EPUB bez zabezpieczeń DRM, co pozwala na ich odczyt w aplikacjach typu iBooks, Blio, czy obecnie Kindle. Tylko po co dodawać użytkownikom tyle roboty? Żeby zaczęli korzystać wyłącznie z Amazon.com, gdy tylko wejdzie na rynek z polskimi książkami? Ja tak zrobię z pewnością.