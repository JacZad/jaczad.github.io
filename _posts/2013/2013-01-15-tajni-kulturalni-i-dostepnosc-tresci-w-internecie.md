---
id: 498
title: 'Tajni kulturalni i dostępność treści w Internecie'
date: '2013-01-15T12:43:47+01:00'
layout: post
guid: 'http://informaton.pl/?p=498'
permalink: /2013/01/15/tajni-kulturalni-i-dostepnosc-tresci-w-internecie/
restapi_import_id:
    - 5ca8405547793
categories:
    - artykuły
tags:
    - audiodeskrypcja
    - 'język migowy'
    - multimedia
    - napisy
    - prawo
---

Wczoraj byłem na prezentacji raportu ["Tajni kulturalni"](http://www.ngoteka.pl/bitstream/handle/item/146/Tajni_Kulturalni_Raport.pdf?sequence=1). Jest to raport z badania pewnej, dosyć specyficznej, części użytkowników Internetu, którzy korzystają z cudzej własności intelektualnej w celu dodania do niej pewnej wartości. Są to zatem – jak ich nazwano w raporcie – pasożyci treści.

W badaniu znalazły się trzy grupy osób:

1. Archiwiści, którzy zajmują się zbieraniem i udostępnianiem konkretnych treści (filmów, treści religijnych lub edukacyjnych itp.)
2. Tłumacze tworzący napisy do filmów.
3. Administratorzy serwerów gier sieciowych.

Wszyscy łamią prawo autorskie i mają tego świadomość, chociaż szukają uzasadnień dla swojej działalności. Tworzą, przetwarzają, zbierają i udostępniają dla zaspokojenia własnych potrzeb oraz dla innych. No dobrze, ale co to wszystko ma wspólnego z dostępnością?

Niemal wszystkie multimedia są w Internecie niedostępne. Brakuje do nich audiodeskrypcji, napisów dla osób głuchych, czy tłumaczeń na język migowy. Wytwórcy nie zadbali o te elementy, a jednocześnie mają zawarowane prawo do decydowania o tym, jak i kto może robić uzupełnienia dla tych treści. No i oczywiście – ile ma zapłacić. Z zajadłością ścigają tych, którzy wykonują za darmo i w ich zastępstwie elementy, których producenci nie zrobili, na przykład polskie tłumaczenia i napisy do filmów. W systemach DVD i przesyłania napisów w telewizji celowo stosowane są obrazy liter, a nie strumień tekstu, żeby nie dało się ich łatwo wyodrębnić i – dla przykładu – powiększyć lub użyć innego kroju. Tworzenie usług dodatkowych (AD, CC, JM) wymaga – w świetle polskiego prawa autorskiego – zgody właściciela praw autorskich. mamy co prawda wyjątek w postaci art. 33<sup>1</sup>, ale nie nadaje się on do stosowania w telewizji lub kinach, bo te działają dla zysku i nie są w stanie wyodrębnić precyzyjnie użytkowników, dla których takie usługi są dedykowane. No więc tego nie robią.

Serwis YouTube udostępnił narzędzia do tworzenia napisów do filmów w nim publikowanych i to jest świetne rozwiązanie techniczne. Mało komu jednak przychodzi do głowy, by dodawać polskie napisy w filmach, w których są polskie dialogi, chociaż w ten sposób można film udostępnić osobom głuchym. W sensie prawnym jest to jednak objęte pewnym ryzykiem, ponieważ tworzony jest utwór zależny. Znacznie gorzej jest w wypadku audiodeskrypcji lub języka migowego, bo wówczas nie tylko powstają opracowania, ale także nie ma wygodnych narzędzi do ich tworzenia i wmontowywania w filmy.

Siła społecznościowego tworzenia nowych treści jest ogromna. Można na przykład zaproponować tworzenie [audiodeskrypcji do filmów porno.](http://pornfortheblind.org/) lub [napisów do najnowszych filmów oferowanych przez Netflix.](http://www.techdirt.com/articles/20120731/04222519893/netflix-to-try-crowdsourcing-subtitles-will-it-get-sued-infringement.shtml), ale zawsze będzie to obciążone ryzykiem prawnym. W każdej chwili prawnicy mogą zdecydować, że dana treść narusza prawa autorskie i zablokować ją, co oznacza wyrzucenie jej do kosza. Przynajmniej w pierwszej chwili, bo uparci ludzie mogą odbudować usługi i treści dosyć łatwo.

Czy jest jakieś wyjście z tego klinczu? Bez zmian w prawie autorskim – raczej nie. Zmiany są blokowane przez wydawców, bo są im na rękę, jak niewolnictwo było na rękę wielkim plantatorom. Jednak to samo prawo ogranicza dostęp do zasobów osobom niewidomym i głuchym. Czy zatem jest to dobre prawo? Może warto rozważyć “wyzucie” z części praw majątkowych do utworów, jak można wyzuć z prawa do nieruchomości, gdy jest potrzebne na cele ogólnospołeczne. Bariera jest i o nią rozbija się wiele działań na rzecz dostępności treści. Bo niemal wszystkie są półlegalne lub nielegalne. I coś z tym trzeba zrobić panowie i panie.