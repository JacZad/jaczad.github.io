---
id: 574
title: 'Analiza przypadku &#8211; elektroniczna faktura UPC'
date: '2013-02-03T17:40:42+01:00'
layout: post
guid: 'http://informaton.pl/?p=574'
permalink: /2013/02/03/analiza-przypadku-elektroniczna-faktura-upc/
restapi_import_id:
    - 5ca8405547793
categories:
    - artykuły
tags:
    - e-commerce
    - Flash
    - formularze
    - UPC
---

Zaintrygowała mnie informacja o [panelu użytkownika UPC](https://ebok.upc.pl/ebok) oraz o problemach niewidomych klientów. Postanowiłem sprawdzić o co chodzi. Sprawa okazała się bardzo prosta.

Po zalogowaniu się otrzymałem komunikat:

> Alternate HTML content should be placed here. This content requires the Adobe Flash Player. Get Flash

I to by było na tyle. Nie… Przepraszam – żeby było śmieszniej – na początku jest bardzo fajny skiplink. Zatem nie mając zainstalowanego Flasha **nie jesteśmy w stanie dostać się do elektronicznej faktury!**. A może jednak…

Flasha nie mam i nie zamierzam instalować. Wtyczka zawieszała mi notorycznie przeglądarkę internetową, a użyteczność i dostępność reklam… Pardon – treści multimedialnych, była zdecydowanie niewystarczająca. Jednak Flash jest wbudowany w przeglądarkę Google Chrome, więc postanowiłem jej użyć.

Pomogło o tyle, że nie miałem już komunikatu o braku Flasha. Teraz zawartość strony ograniczyła się do tego samego skiplinka, co w poprzednim wypadku. Oczywiście na ekranie były wyświetlone wszystkie informacje: dane kontaktowe, faktury i zestawienia, ale całkowicie niedostępne. Co ciekawe – nie ma tam żadnych treści uzasadniających stosowanie technologii Flash. Są tam proste tabelki, listy i komunikaty. Równie dobrze można byłoby wstawiać tam grafiki, co zdarza się niektórym początkującym serwisom. Dlaczego zrobiono to tutaj?

Na zakończenie historia klientki, na której konto się zalogowałem. Zgłosiła bowiem problem z panelem faktur elektronicznych na infolinii UPC, na co usłyszała, że może wrócić do faktur papierowych. Tylko pogratulować poczucia humoru. Jednak ta sama firma UPC straszy windykacją zadłużenia, jeżeli nie spłaci się salda “dostępnego” w panelu. A klientka do dzisiaj nawet nie wiedziała, do jakich informacji nie ma dostępu. Może jednak czas na zmiany.