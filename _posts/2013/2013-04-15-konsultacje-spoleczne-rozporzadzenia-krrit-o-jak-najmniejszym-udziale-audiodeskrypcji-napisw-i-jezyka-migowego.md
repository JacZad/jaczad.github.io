---
title: 'Konsultacje społeczne rozporządzenia KRRiT o jak najmniejszym udziale audiodeskrypcji, napisów i języka migowego'
date: '2013-04-15T09:15:19+02:00'
layout: post
categories:
    - artykuły
tags: ['audiodeskrypcja', 'język migowy', 'KRRiT', 'multimedia', 'napisy', 'prawo', 'telewizja']
---

Krajowa Rada Radiofonii i Telewizji ogłosiła konsultacje społeczne treści rozporządzenia do art. 18a ustawy o radiofonii i telewizji. Delegacja ustawowa jest taka, że mogła go nie wydawać. Jednak trzeba zrobić dobrze nadawcom, więc się zdecydowali. Zachęcam do przesyłania uwag do projektu rozporządzenia, którego treść poniżej.

Projekt

**ROZPORZĄDZENIE**

**KRAJOWEJ RADY RADIOFONII I TELEWIZJI**

z dnia ???.. 2013 r.

**w sprawie niższego udziału w programie telewizyjnym audycji z udogodnieniami odbioru dla osób niepełnosprawnych z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu**

Na podstawie art. 18a ust. 2 ustawy z dnia 29 grudnia 1992 r. o radiofonii i telewizji (Dz.U. z 2011 r. Nr 43, poz. 226, z późn. zm. [\[1\]](/Users/Jacek/Downloads/#_ftn1_3440)) zarządza się, co następuje:

**§ 1.** Udział w programie telewizyjnym audycji z udogodnieniami odbioru dla osób niepełnosprawnych z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu wynosi:

1\) co najmniej 1% kwartalnego czasu nadawania programu, z wyłączeniem reklam i telesprzedaży, dla programów:

a) o zasięgu ludnościowym nieprzekraczającym 200 000 mieszkańców, jeżeli dzienny czas nadawania programu bez audycji powtórkowych oraz reklam i telesprzedaży nie przekracza średnio w kwartale 2 godzin,

b) rozpowszechnianych w sieciach telekomunikacyjnych innych niż wykorzystywane do rozpowszechniania rozsiewczego naziemnego lub rozsiewczego satelitarnego, jeżeli liczba indywidualnych odbiorców nie przekracza 50 000 i dzienny czas nadawania programu bez audycji powtórkowych oraz reklam i telesprzedaży nie przekracza średnio w kwartale 2 godzin,

c) wyspecjalizowanych o charakterze muzycznym;

2\) co najmniej 5 % kwartalnego czasu nadawania programu, z wyłączeniem reklam i telesprzedaży, dla programów o zasięgu ludnościowym nieprzekraczającym 500 000 mieszkańców, jeżeli dzienny czas nadawania programu bez audycji powtórkowych oraz reklam i telesprzedaży nie przekracza średnio w kwartale 5 godzin.

**§ 2.** Audycje z udogodnieniami odbioru dla osób niepełnosprawnych z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu, o których mowa w § 1, rozpowszechniane są w godzinach od 6 do 23.

**§ 3.** Rozporządzenie wchodzi w życie po upływie 14 dni od dnia ogłoszenia.

Przewodniczący

Krajowej Rady Radiofonii i Telewizji

Jan Dworak

**UZASADNIENIE**

Projekt rozporządzenia w sprawie niższego udziału w programie telewizyjnym audycji z udogodnieniami dla osób niepełnosprawnych z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu zostało sporządzone na podstawie upoważnienia zawartego w art. 18a ust. 2 ustawy z dnia 29 grudnia 1992 r. o radiofonii i telewizji (Dz. U. z 2011 r. Nr 43, poz. 226, z późn. zm.).

Zgodnie z w/w przepisem Krajowa Rada Radiofonii i Telewizji określając niższy niż co najmniej 10% kwartalny udział w programie telewizyjnym audycji z udogodnieniami odbioru dla osób niepełnosprawnych z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu, z wyłączeniem reklam i telesprzedaży, uwzględniła różnorodną ofertę programową w różnym czasie antenowym, możliwości techniczne, potrzeby odbiorców, sposób rozpowszechniania i specjalizację programu, bez nakładania nieuzasadnionych obowiązków na nadawców.

Biorąc pod uwagę powyższe wytyczne Krajowa Rada Radiofonii i Telewizji postanowiła obniżyć do 1% kwartalny udział w programie telewizyjnym audycji z udogodnieniami odbioru dla osób niepełnosprawnych, z wyłączeniem reklam i telesprzedaży, dla programów o zasięgu ludnościowym nieprzekraczającym 200 000 mieszkańców, jeżeli dzienny czas nadawania programu bez audycji powtórkowych oraz reklam i telesprzedaży nie przekracza średnio w kwartale 2 godzin oraz rozpowszechnianych w sieciach telekomunikacyjnych innych niż wykorzystywane do rozpowszechniania rozsiewczego naziemnego lub rozsiewczego satelitarnego, jeżeli liczba indywidualnych odbiorców nie przekracza 50 000 i dzienny czas nadawania programu bez audycji powtórkowych oraz reklam i telesprzedaży nie przekracza średnio w kwartale 2 godzin.

Ponadto dla nadawców programów telewizyjnych o zasięgu ludnościowym nieprzekraczającym 500 000 mieszkańców, jeżeli dzienny czas nadawania programu bez audycji powtórkowych oraz reklam i telesprzedaży nie przekracza średnio w kwartale 5 godzin Krajowa Rada Radiofonii i Telewizji określiła, iż audycje zawierające udogodnienia mają zawierać co najmniej 5 % kwartalnego czasu nadawania programu, z wyłączeniem reklam i telesprzedaży.

W przypadku określenia niższego – 1% kwartalnego udziału przedmiotowych audycji w programie wyspecjalizowanym o charakterze muzycznym Krajowa Rada Radiofonii i Telewizji wzięła pod uwagę fakt, iż programy te składają się na ogół z utworów muzycznych lub muzyczno-wokalnych, w których udogodnienia dla osób niepełnosprawnych z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu w postaci audiodeskrypcji lub napisów dla niesłyszących nie są oczekiwane, gdyż nie wpływają w istotny sposób na poprawę jakości odbioru przez osoby niepełnosprawne.

Krajowa Rada Radiofonii i Telewizji obniżając ustawowy limit dla w/w nadawców uznała, iż jest to uzasadnione z punktu widzenia ograniczonych możliwości technicznych tych nadawców oraz potrzebę odbiorców. Ponadto Krajowa Rada Radiofonii i Telewizji uznała, iż nie bez znaczenia jest fakt, iż nadawcy ci posiadają bardzo niewielki udział w rynku reklamowym, a zatem niskie przychody i realizacja obowiązku ustawowego wskazanego w art. 18a ust. 1 ustawy o radiofonii i telewizji stanowiłaby dla nich zbyt duże obciążenie finansowe.

Wyłączenie godzin nocnych z czasu nadawania audycji z udogodnieniami dla osób niepełnosprawnych z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu służy bardziej efektywnemu wykorzystaniu przez nadawców czasu antenowego pod kątem możliwości dotarcia do osób dla których audycje z udogodnieniami są przeznaczone.

**OCENA SKUTKÓW REGULACJI**

*1. Podmioty objęte projektem rozporządzenia:*

*1) nadawcy programów telewizyjnych;*

*2) osoby niepełnosprawne z powodu dysfunkcji narządu wzroku oraz osób niepełnosprawnych z powodu dysfunkcji narządu słuchu.*

*2. Konsultacje*

Projekt rozporządzenia został udostępniony w Biuletynie Informacji Publicznej.

*3. Wpływ regulacji na dochody i wydatki budżetu i sektora publicznego*

Projekt rozporządzenia nie zawiera przepisów, które mogą mieć wpływ na dochody i wydatki budżetu i sektora publicznego.

*4. Wpływ regulacji na rynek pracy*

Projekt rozporządzenia nie zawiera przepisów, które mogą mieć wpływ na rynek pracy.

*5. Wpływ regulacji na konkurencyjność gospodarki*

Projekt rozporządzenia nie będzie miał wpływu na konkurencyjność gospodarki.

*6. Wpływ regulacji na sytuację i rozwój regionalny*

Projekt rozporządzenia nie zawiera przepisów mających wpływ na sytuację i rozwój regionów.

*7. Zgodność regulacji z prawem Unii Europejskiej*

Projekt rozporządzenia nie jest sprz  
eczny z prawem Unii Europejskiej.

- - - - - -

