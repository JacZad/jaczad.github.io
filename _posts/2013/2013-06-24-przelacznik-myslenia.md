---
id: 728
title: 'Przełącznik myślenia'
date: '2013-06-24T14:41:19+02:00'
layout: post
guid: 'http://informaton.pl/?p=728'
permalink: /2013/06/24/przelacznik-myslenia/
restapi_import_id:
    - 5ca8405547793
categories:
    - artykuły
---

Switch (ang. przełącznik) to urządzenie, za pomocą którego osoby niepełnosprawne ruchowo (przede wszystkim manualnie) mogą korzystać z komputera. Zastępuje on klikanie myszą oraz pisanie na klawiaturze. Switche występują w różnych formach. Mogą to być np. przyciski uruchamiane przez nieznaczny nawet ruch palca lub ręki. Obsługa niektórych polega na wdmuchiwaniu i wydmuchiwaniu powietrza w specjalną rurkę lub worek. Są i takie które reagują jedynie na mrugnięcie okiem. Na [ilustracjach dostępnych np. w wyszukiwarce Google](https://www.google.pl/search?q=switch+assistive+technology&source=lnms&tbm=isch&sa=X&ei=5xfIUbioM4vntQaagoHAAQ&ved=0CAkQ_AUoAQ&biw=1072&bih=521) można zapoznać się z ich wyglądem, a na [filmach np. na YouTube](http://www.youtube.com/results?search_query=switch+assistive+technology&oq=switch+assistive+technology&gs_l=youtube.3...0.0.0.36561.0.0.0.0.0.0.0.0..0.0...0.0...1ac..11.youtube.) – z ich działaniem. Cechą wspólną przełączników jest jednak ich dwustanowy charakter pracy. Mogą być włączone (gdy je naciśniemy) lub wyłączone (gdy je zwolnimy).

Aby za pomocą tych technologii asystujących niepełnosprawny ruchowo użytkownik komputera mógł go obsługiwać wymagane jest: zainstalowanie specjalnego oprogramowania albo wsparcie dla tych urządzeń wbudowane bezpośrednio w system operacyjny.

Na czerwcowej konferencji dla developerów Apple WWDC 2013 zaprezentowane zostały nowe wersje systemów operacyjnych: OS X Mavericks (dla komputerów Mac) oraz iOS 7 (dla urządzeń mobilnych – iPhone, iPad, iPod Touch). Przebiegowi całego wydarzenia przyglądałem się z dużym zainteresowaniem. Czekałem na nowości w dostępności. I nie zawiodłem się. Okazuje się, że inżynierowie z Apple odpowiedzialni za dostępność nie próżnowali przez ostatnie miesiące. W obu systemach w tzw. opcjach ułatwień dostępu zostały wprowadzone nowe udogodnienia – m.in. możliwość obsługi “jabłkowych” komputerów, smartfonów i tabletów przez osoby niepełnosprawne ruchowo za pomocą przełączników. Wygląda więc na to, że produkty od firmy z logo nadgryzionego jabłka będą pierwszymi na świecie, które oferują wsparcie dla switch’y już po “wyjęciu z pudełka” bez konieczności instalowania dodatkowego oprogramowania.

Podczas WWDC 2013 wśród ponad 100 sesji merytorycznych odbyło się kilka warsztatów poświęconych dostępności. Developerzy mogli dowiedzieć się jak zastosować wspomniane wyżej ułatwienia dostępu w swoich aplikacjach. Wszyscy prelegenci podkreślali, że “włączenie” myślenia o dostępności na każdym etapie programowania sprawia, że korzystają na tym wszyscy użytkownicy. Co więcej, okazuje się, że wdrażanie dostępności w jednym obszarze może rodzić korzyści w pozostałych.

Jeśli twórca aplikacji (dla systemu OS X oraz iOS) chce aby była ona dostępna dla niepełnosprawnego manualnie użytkownika przełącznika, musi zadbać, aby umieścić w niej poprawnie oznaczone (zaetykietowane) oraz “klikalne” we właściwej kolejności elementy (np. przyciski). Z kolei wykonane w ten sposób przyciski są domyślnie dostępne dla programu odczytu ekranu VoiceOver z którego korzystają osoby niewidome. Tak więc na wsparciu dla przełączników mogą skorzystać również użytkownicy z niepełnosprawnością wzroku. Z kolei developer, nie dużym nakładem pracy może upiec dwie “dostępne pieczenie” na jednym ogniu.

Przystępując do tworzenia przyjaznych i dostępnych dla wszystkich aplikacji zachęcam do wcześniejszego zapoznania się z [zasobami dla developerów z WWDC 2013 (wymagane konto developerskie)](http://developer.apple.com/wwdc).

Apple zrobiło kolejny krok w obszarze dostępności – włączyło obsługę przełączników. Szanowni developerzy, kolejny krok należy do Was – tworząc swoje aplikacje, przełączcie się na myślenie o dostępności!