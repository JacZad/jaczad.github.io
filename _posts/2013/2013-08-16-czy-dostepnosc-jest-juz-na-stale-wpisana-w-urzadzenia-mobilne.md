---
id: 770
title: 'Czy dostępność jest już na stałe wpisana w urządzenia mobilne?'
date: '2013-08-16T17:09:30+02:00'
layout: post
guid: 'http://informaton.pl/?p=770'
permalink: /2013/08/16/czy-dostepnosc-jest-juz-na-stale-wpisana-w-urzadzenia-mobilne/
restapi_import_id:
    - 5ca8405547793
categories:
    - artykuły
tags:
    - Android
    - Apple
    - Google
    - iOS
    - mobilne
---

Dostępność na urządzeniach jest coraz ważniejsza, bo coraz ważniejsze są same urządzenia mobilne. Może być tak, że wkrótce w ogóle przestaniemy korzystać z komputerów i te standardowe rozwiązania przejdą do historii. Warto więc się przyjrzeć, co nas w tej mobilności czeka.

Sporo miejsca na tym blogu poświęciłem dostępności wbudowanej w systemy mobilne iOS i Android, a także obietnicom składanym przez deweloperów Firefox OS. Na tym tle Windows Phone 8 pominę pogardliwym milczeniem. Dzisiaj przeczytałem wywiad z Axelem Leblois, prezesem i dyrektorem wykonawczym Global Initiative for Inclusive ICT pod tytułem [Accessibility driving mobile technology market](http://accessiq.org/news/features/2013/08/accessibility-driving-mobile-technology-market). W wywiadzie padają ciekawe stwierdzenia, z którymi zresztą się zgadzam, że po raz pierwszy w historii, właśnie w systemach mobilnych, implementuje się ułatwienia dostępu jako element integralny, a nie zbędny dodatek. A dlaczego? Bo to się sprawdza.

Przykłady podawane przez Axela Lebloisa są szerzej opisywane w artykule [The Secret Powers Hidden In Your iPhone’s Accessibility Options](http://www.lifehacker.com.au/2013/07/the-secret-powers-hidden-in-your-iphones-accessibility-options/), ale w skrócie – rozwiązania zaprojektowane dla osób niepełnosprawnych są chętnie wykorzystywane przez ludzi pozornie zupełnie sprawnych. Piszę “pozornie”, bo w pewnych sytuacjach każdy jest niepełnosprawny, chociaż takiej etykietki sobie nie przyczepi samodzielnie. W każdym razie ułatwienia dostępu są integralnym elementem dwóch najważniejszych systemów mobilnych i to już się raczej nie zmieni.

Jednak Apple i Google idą dalej. W Apple można zwrócić zakupioną aplikację, jeżeli nie jest dostępna, to znaczy zgodna z rozwiązaniami zawartymi w iOS. Z kolei z wywiadu z Axelem Leblois dowiedziałem się, że każdy producent sprzętu wykorzystującego Androida 4.1 lub nowszego – musi zapewnić zgodność z ułatwieniami dostępu zawartymi w systemie lub zapewnić własne. To jest naprawdę rewolucyjne podejście, bo **wymusza** budowanie dostępnych aplikacji. W wypadku Apple przez konieczność zwrotu pieniędzy, a w wypadku Google przez ograniczenia licencyjne. To drugie podejście jest nawet bardziej restrykcyjne i być może dlatego modyfikacje Androida idą jednak w kierunku większej dostępności.

A zatem dostępność i ułatwienia dostępu stały się trwałym elementem systemów mobilnych. Odpowiednio zaprojektowane narzędzia deweloperskie wymuszają lub przynajmniej zachęcają do budowania dostępnych aplikacji. Jak zatem wytłumaczyć, że wciąż pojawiają się aplikacje zbudowane z naruszeniem zasad dostępności? Taka na przykład aplikacja [Jakdojade.pl](https://itunes.apple.com/pl/app/jakdojade.pl/id506760190?mt=8), w której nie można wybrać celu podróży, bo ktoś wyłączył ten punkt z obsługi technologii asystujących. Na próby informowania o tym fakcie napotykam tylko na pogardliwe milczenie. Zapłaciłem za tą aplikację prawie trzy Euro i co jakiś czas aktualizuję, by sprawdzić, czy coś się poprawiło. A jak się pojawi jakaś konkurencyjna, to pożegnam się z tą. Bo na szczęście jest wybór, a dostępność stała się kolejnym, dosyć istotnym czynnikiem decyzji konsumenckich. Więc wygra lepszy.