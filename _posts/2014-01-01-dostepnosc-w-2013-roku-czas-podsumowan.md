---
title: 'Dostępność w 2013 roku &#8211; czas podsumowań'
date: '2014-01-01T00:35:00+01:00'
layout: post
categories:
    - artykuły
tags:
    - audiodeskrypcja
    - napisy
    - 'WCAG'
---

Podsumowania mijającego roku są bardzo popularne, a więc i ja postanowiłem przygotować swoje. Rok 2013 był dla dostępności ważny, chociaż niewiele na to wskazywało jeszcze kilka miesięcy wcześniej. Pierwszy zauważył to chyba Robert Drózd pisząc w marcu krótką informację na swoim blogu [Dostępnościowe przebudzenie AD 2013](http://www.webaudit.pl/blog/2013/dostepnosciowe-przebudzenie-ad-2013/?utm_source=feedburner&utm_medium=feed&utm_campaign=Feed%3A+WebauditBlog+%28WebAudit+Blog%29) i chyba miał rację. Coraz więcej ludzi i instytucji interesuje się dostępnością i cyfrowym włączeniem osób niepełnosprawnych. Ja przedstawię subiektywny wybór wydarzeń, który nie jest kompletną relacją, a jedynie daje ogólny obraz zachodzących zmian.

## Styczeń – śmierć Symbiana i przejęcie IVO przez Amazon

Pierwszy miesiąc roku to dwie elektryzujące informacje dotyczące technologii asystujących. Po pierwsze – Nokia oficjalnie poinformowała o zakończeniu rozwoju systemu operacyjnego dla telefonów komórkowych Symbian. To był koniec pewnej epoki i początek innej – ekranów dotykowych i trudnych decyzji – iPhone czy Android? Część niewidomych użytkowników twardo trzyma się telefonów Nokia, ale one kiedyś się skończą i konieczność podjęcia decyzji też ich dopadnie. A może za te kilka lat rynek będzie wyglądał jeszcze inaczej, gdy dojrzeje Firefox OS, BB OS lub o dostępność wzbogaci się Windows Phone…

Druga wiadomość była może mniej doniosła, a za to mogła napawać dumą – polską firmę [IVO Software przejął gigant sprzedaży elektronicznej Amazon.](http://www.ivona.com/pl/aktualnosci/ivona-software-zostala-przejeta-przez-amazoncom/)Głosy tej firmy będą odczytywać ekrany i książki w tabletach i czytnikach książek Kindle, a na tym pewnie ta ekspansja się nie skończy.

## Luty – walka z KRRiT o procenty

Luty minął pod znakiem walki z Krajową Radą Radiofonii i Telewizji. Rzecz szła o [sposób interpretowania i realizacji zapisów ustawy o radiofonii i telewizji,](http://informaton.pl/?p=587)które zobowiązywały nadawców telewizyjnych do udostępniania części audycji z usługami dodatkowymi, czyli audiodeskrypcją, napisami i tłumaczeniami na język migowy. KRRiT zachowała się bardzo brzydko, w arogancki sposób promując interesy nadawców ponad potrzebami niepełnosprawnych widzów. Dość powiedzieć, że “porozumienie w sprawie dostępności” zostało zawarte bez obecności organizacji, które nad nim pracowały i w atmosferze protestu. Sposób pracy KRRiT potwierdza zaś realizacja konsultacji społecznych rozporządzenia dotyczącego dostępności. Rozważenie wszystkich zgłoszonych uwag zajęło jakieś dwie godziny. Organizacje się nie poddają i teraz będą walczyć o dobre zapisy w znowelizowanej ustawie o radiofonii i telewizji.

## Marzec – konsultacje społeczne unijnego prawa o dostępności

W grudniu 2012 roku ogłoszono informację o tworzeniu dyrektywy unijnej o dostępności publicznych serwisów internetowych. W marcu zaczął być konsultowany kształt, zakres podmiotowy i przedmiotowy projektu, a wyjątkową aktywnością wykazał się europoseł Rafał Trzaskowski. Jest to jeden z bardzo nielicznych polityków, który wie, co to jest dostępność informacji i dlaczego jest ważna. Samej dyrektywy jeszcze nie ma, ale powstaje za to akt o wiele ogólniejszy, który będzie dotyczył szeroko pojętej dostępności, a nie tylko stron internetowych. Co wcale nie oznacza, że dyrektywy o dostępnych stronach nie będzie. Na razie czekamy.

## Kwiecień – warsztaty o dostępności FDC i dostępna kultura w Sejmie

Dwa dni spędzone na warsztatach zorganizowanych przez Forum Dostępnej Cyberprzestrzeni to było wydarzenie, które dało mi ogromnie dużo wiedzy. Zakładam, że inni uczestnicy skorzystali równie dużo, a tematy były tak różnorodne, że każdy znalazł coś dla siebie. Rozmawialiśmy o dostępności stron internetowych, audiodeskrypcji, napisach dla niesłyszących, nawigacji GPS, pętlach indukcyjnych, rozwiązaniach wspierających osoby niesprawne manualnie. Każdy dawał od siebie najlepsze, co miał, a inni mogli wchłonąć to, co chcieli. Ja chcę więcej!

W tym samym miesiącu w Sejmie odbyło się spotkanie poświęcone dostępności kultury dla osób niepełnosprawnych wzrokowo lub słuchowo. Posłowie, rząd, producenci filmowi, organizacje pozarządowe – wszyscy dyskutowali o dostępie do dóbr kultury. Głównym organizatorem była Fundacja Kultury bez barier,a dokładniej – Robert Więckowski. Udało mi się potem skonstruować [kilka warunków lepszego dostępu do kultury,](http://informaton.pl/?p=662)które kiedyś przełożę na coś bardziej konkretnego.

## Maj – WCAG 2.0 po polsku i Accessibility Camp

Maj był ważnym miesiącem, bo to właśnie w tym miesiącu zdarzyły się dwie rzeczy: ukazało się [polskie tłumaczenie specyfikacji WCAG 2.0](http://fdc.org.pl/wcag2) oraz odbył się pierwszy w Polsce Accessibility Camp. Prace nad [tłumaczeniem WCAG 2.0](http://fdc.org.pl/wcag2)ślimaczyły się niemiłosiernie, ale tuż przed Accessibility Campem nabrały rozpędu i wreszcie są. Wciąż nie są oficjalnym tłumaczeniem, bo na przeszkodzie stoi asekurancka postawa administracji publicznej, ale jest to już wersja ostateczna. WCAG 2.0 jest najważniejszym dokumentem dla dostępności informacji elektronicznej i po prostu musiał być przetłumaczony.

AccessibilityCamp zorganizowaliśmy 9 maja, czyli dokładnie w [Global Accessibility Awareness Day.](http://globalaccessibilityawarenessday.org/gaad.html)W ten sposób przyłączyliśmy się do światowej inicjatywy i było to pierwsze i największe tego typu wydarzenie w naszej części Europy. Trochę po partyzancku, w nerwach i na ostatnią chwilę udało się wszystko dopiąć i zgromadzić w jednym miejscu większość tych, którzy o dostępności mają coś sensownego do powiedzenia. Udało się nawet zrobić transmisję online, chociaż jeszcze dzień wcześniej wcale nie było to pewne. A wszystko własnymi rękami kilkorga ludzi.

## Czerwiec – mobilna dostępność od BBC

Telewizja BBC to nie tylko najbardziej dostępna telewizja na świecie. Od czerwca to także instytucja, która opublikowała [Mobile Accessibility Guidelines](http://www.bbc.co.uk/guidelines/futuremedia/accessibility/mobile_access.shtml), czyli wytyczne dla tworzenia dostępnych treści mobilnych. Obszerny i bogato ilustrowany przykładami dokument opisuje, w jaki sposób tworzyć aplikacje na systemy iOS (Apple), Android i aplikacje webowe w HTML. Teraz już nie ma wymówki, że programista nie wie, jak robić dostępne aplikacje. Wystarczy sięgnąć i przeczytać. To nie jest dokument wagi WCAG 2.0, ale może być nawet bardziej przydatny w praktyce.

## Lipiec – dostępny e-podręcznik

W lipcu ukazał się podręcznik o dostępnym e-podręczniku. E-podręcznik to projekt realizowany przez Ośrodek Rozwoju Edukacji przy Ministerstwie Edukacji Narodowej. Jego celem jest przygotowanie darmowych i otwartych podręczników elektronicznych, które mają być także dostępne. Mają bowiem spełniać wymagania WCAG 2.0 na poziomie AA, co oznacza między innymi tworzenie w odpowiedni sposób treści przez autorów. To właśnie dla nich powstał podręcznik, jak takie treści przygotowywać, także dostępny na otwartej licencji. [E-podręcznik dla wszystkich](http://www.fdc.org.pl/poradnik-tworzenia-dostepnych-e-materialow-edukacyjnych/) wydało Forum Dos  
tępnej Przestrzeni.

## Sierpień – Konkurs MAiC na cyfrowe włączenie

Dostępność i cyfrowe włączenie osób niepełnosprawnych jest ważnym tematem w Ministerstwie Administracji i Cyfryzacji. Pierwszy w historii tego resortu konkurs dotacyjny obejmował między innymi narzędzie wspomagające ewaluację dostępności serwisów internetowych. To właśnie za środki z tego konkursu powstało narzędzie A3Web, o którym nieco dalej. Jednak sam fakt, że dostępność stała się jednym z tematów konkursowych świadczy, że MAiC ma tę problematykę na uwadze. Szkoda tylko, że nie idzie za tym autoryzacja polskiego tłumaczenia WCAG 2.0, ale może i to się zmieni wkrótce.

## Wrzesień – Program Operacyjny Cyfrowa Polska i napisy na żywo

Przypisałem program operacyjny “Cyfrowa Polska” do września, chociaż prace nad nim trwały od czerwca. Jednak to właśnie we wrześniu ukazała się ostateczna jego wersja, z którą autorzy ruszyli w kraj na konsultacje społeczne. Jest to dokument opisujący sposób wydatkowania środków unijnych w latach 2014-2020 w obszarze szeroko pojętej informatyzacji Polski. Znalazło się tam miejsce dla dostępności i wymienionej wprost specyfikacji WCAG 2.0, a także cyfrowe włączenie osób niepełnosprawnych. Oznacza to, że dostępność znalazła się w głównym nurcie informatyzacji, a nie gdzieś na jej obrzeżu. Teraz trzeba będzie pilnować realizacji, ale przynajmniej jest już czego pilnować.

Warto też wspomnieć o uwieńczonym sukcesem [eksperymencie z napisami na żywo,](http://informaton.pl/?p=885)jaki odbył się w Sejmie, a potem w Pałacu Prezydenckim. Oferowanie napisów dla osób niesłyszących podczas transmisji na żywo zawsze było dużym wyzwaniem technicznym, ale wydaje się, że już jest to problem rozwiązany. Stosuje się w tym celu metodę re-speakingu, czyli rozpoznawania mowy przez program komputerowy. Efektywność procesu podnosi się przez wykorzystanie specjalnie przygotowanego speakera, który powtarza wypowiedzi usłyszane podczas wydarzenia. To naprawdę działa.

## Październik – nagrody FDC

W październiku przyznano po raz drugi nagrody Forum Dostępnej Cyberprzestrzeni. Otrzymali je [serwis internetowy Informaton.pl](http://informaton.pl), europoseł [Rafał Trzaskowski](http://www.trzaskowski.pl/), internetowa telewizja [glusitv.pl](http://glusitv.pl/), firma [Transition Technologies](http://www.tt.com.pl/) oraz [Mazowieckie Stowarzyszenie Pracy dla Niepełnosprawnych De Facto](http://www.defacto.org.pl/). Wręczenie nagród odbyło się w hotelu Gołębiewski w Karpaczu.

## Listopad – nowy minister administracji i cyfryzacji

W listopadzie nastąpiła rekonstrukcja rządu, w efekcie której odszedł dotychczasowy minister administracji i cyfryzacji Michał Boni. Na jego miejsce wszedł zaś… Rafał Trzaskowski! Ten sam, który prowadził konsultacje społeczne projektu dyrektywy o dostępnych stronach internetowych i otrzymał nagrodę FDC. Może to oznaczać, że MAiC będzie miało dostępność jeszcze bardziej na względzie, niż do tej pory.

## Grudzień – A3Web i nowy kierunek studiów podyplomowych

Po pierwsze – dostępne jest narzędzie wspierające ewaluację dostępności serwisów internetowych [A3Web](http://a3web.org/). Nie jest to automatyczny walidator, jak Utilitia, SortSite lub WAVE, ale kreator raportów z audytu. Jego zadaniem jest nauczyć nowicjuszy, w jaki sposób robić audyty dostępności i jak przygotować raport z rekomendacjami do wdrożenia. Mocno ściskam kciuki za jego sukces, bo włożyłem sporo pracy w jego powstanie.

Drugim ważnym wydarzeniem jest uruchomienie nowego kierunku studiów podyplomowych na Uniwersytecie Śląskim. Kierunek obejmować będzie cyfrowe włączenie, dostępność stron internetowych, audiodeskrypcję i pokrewne tematy. Celem powstania tego kierunku jest wykucie nowych kadr administracji publicznej, świadomej problematyki dostępności informacji i umiejącej tworzyć dostępne treści.

## A co w przyszłym roku?

W przyszłym roku największym wyzwaniem będzie monitorowanie wdrażania dostępności. Mamy ustawę o radiofonii i telewizji, rozporządzenie o KRi, programy operacyjne, a być może będziemy mieli też przepisy unijne. Jednak bez pilnowania mogą to być puste zapisy. Wierzę jednak, że będzie inaczej i dlatego trzeba nadal uświadamiać, edukować i pilnować.