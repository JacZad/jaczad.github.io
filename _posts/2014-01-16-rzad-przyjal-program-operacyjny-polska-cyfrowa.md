---
id: 927
title: 'Rząd przyjął Program Operacyjny &#8220;Polska Cyfrowa&#8221;'
date: '2014-01-16T11:38:00+01:00'
layout: post
guid: 'http://informaton.pl/?p=927'
permalink: /2014/01/16/rzad-przyjal-program-operacyjny-polska-cyfrowa/
restapi_import_id:
    - 5ca8405547793
categories:
    - artykuły
tags:
    - MAiC
    - MRiT
    - pieniądze
    - POPC
    - 'Unia Europejska'
    - 'WCAG 2.0'
---

Na posiedzeniu Rady Ministrów 8 stycznia przyjęto treść [Programu Operacyjnego "Polska Cyfrowa"](http://www.mir.gov.pl/fundusze/Fundusze_Europejskie_2014_2020/Documents/POPC_4_0_8_01_14_ost_10012014.pdf). Uczestniczyłem w powstawaniu tego programu z ramienia Forum Dostępnej Cyberprzestrzeni, więc czuję się w obowiązku napisać kilka słów na jego temat.

Dostępność w tym dokumencie jest bardzo silnie akcentowana. Wielokrotnie wspominany jest obowiązek tworzenia systemów zgodnych ze specyfikacją [WCAG 2.0](http://fdc.org.pl/wcag2) jako elementu niezbędnego dla cyfrowego włączenia niepełnosprawnych obywateli. Ta grupa jest wymieniona jako jedna z najbardziej narażonych na cyfrowe wykluczenie, a jej uczestnictwo wynosi mniej niż 40 procent.

Nauczeni doświadczeniem, jakie rodzi pojęcie dostępności, autorzy programu dwukrotnie wskazują jego podwójne znaczenie, posługując się angielskimi słowami “availability” i “accessibility”. Nikt już nie może twierdzić, że POPC mówi jedynie o podłączaniu kabelków, żeby Internet był **dostępny** w każdym domu. Ażeby było jeszcze jaśniej, wśród zasad horyzontalnych wymienia się znowu wprost zgodność z WCAG 2.0 jako element obowiązkowy. A jakby komuś było tego jeszcze za mało, to dodano także odpowiednie zapisy odnośnie digitalizacji zasobów dóbr kultury. Poniżej cytat z programu:

> Zaprojektowane systemy będą zobligowane do wypełniania standardów WCAG 2.0., np. niezbędne jest, aby proces digitalizacji obejmował OCR (Optical Character Recognition) i tworzenie usług dodatkowych (np. audiodeskrypcja, czy też napisy dla osób niesłyszących i tłumaczenia na język migowy). (s. 68)

Program został przesłany do Brukseli w celu zaakceptowania jego treści. Potem zaczną się projekty, spełnianie obowiązków i świat stanie się może troszkę bardziej dostępny. Czego sobie i Wam życzę.