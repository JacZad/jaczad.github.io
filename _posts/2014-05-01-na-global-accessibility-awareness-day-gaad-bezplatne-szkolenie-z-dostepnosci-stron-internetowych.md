---
id: 1037
title: 'Na Global Accessibility Awareness Day (GAAD) &#8211; bezpłatne szkolenie z dostępności stron internetowych'
date: '2014-05-01T11:05:29+02:00'
layout: post
guid: 'http://informaton.pl/?p=1037'
permalink: /2014/05/01/na-global-accessibility-awareness-day-gaad-bezplatne-szkolenie-z-dostepnosci-stron-internetowych/
restapi_import_id:
    - 5ca8405547793
categories:
    - artykuły
tags:
    - GAAD
    - szkolenie
    - 'WCAG 2.0'
---

Za dwa tygodnie, to znaczy 15 maja 2014 roku, przypada Global Accessibility Awareness Day (GAAD). Zainspirowany przez Mikołaja Rotnickiego wymyśliłem formę, w jakiej obejdę to wydarzenie. Otóż proponuję Wam bezpłatne szkolenie na temat dostępności stron internetowych przeprowadzone przeze mnie. Zainteresowani?

### Miejsce i termin

Szkolenie odbędzie się 15 maja 2014 roku w godzinach 10.00-14.00 w siedzibie [Fundacji Vis Maior](http://fundacjavismaior.pl). Adres to Warszawa, ul. Bitwy warszawskiej 1920 r. 10. Jest to stara część Ochoty, dojazd ulicą Grójecką tramwajami lub autobusami jadącymi ulicą Bitwy warszawskiej. Spotkanie potrwa, jak łatwo policzyć, cztery godziny z trzema przerwami na zaczerpnięcie tchu i uzupełnienie płynów. Kanapki trzeba przynieść własne, ale herbatę mogę zapewnić. Ze wstydem trzeba się przyznać – lokal fundacji nie jest w pełni dostępny i do wejścia prowadzą trzy stopnie, z którymi kiedyś wygramy. Do toalety można się dostać, ale poręczy w środku nie ma.

### Co w programie

Cztery godziny to nie jest dużo czasu, więc trzeba go dobrze zagospodarować. Proponuję zatem następujące czterry moduły:

1. Zrozumienie tego, czym jest dostępność dla użytkownika, kto na niej korzysta i jak ją wdrażać. Opis sposobów korzystania z serwisów internetowych przez osoby z różnymi rodzajami niepełnosprawności, przykłady technologii asystujących, znaczenie semantyki dla dostępności i powiązanie z UX.
2. Trzy obszary dostępności: odbieranie informacji, rozumienie informacji i wchodzenie z nią w interakcje. Kto i jakie problemy ma z rzeczami pozornie oczywistymi i zrozumiałymi powszechnie. Może uda się nam zbudować własne wytyczne dostępności…
3. Biblia dostępności, czyli WCAG 2.0 – konstrukcja dokumentu, zasady, wytyczne, kryteria sukcesu, poziomy dostępności. Stosowanie WCAG w praktyce.
4. Narzędzia wspomagające sprawdzanie dostępności, czyli czego użyć zanim odda się serwis zamawiającemu. Sprawdzimy w praktyce możliwości i ograniczenia narzędzi testujących w rodzaju Wave, W3C Validator, Juicy Studio i może coś jeszcze.

W każdym momencie będzie można przerywać i dopytać. W dyskusji tkwi bowiem największy potencjał poznawczy.

### Jak się zgłosić?

Wystarczy napisać do mnie na adres <j.zadrozny@fundacjavismaior.pl> lub przez [Facebooka](http://www.facebook.pl/jaczad). Jednak samo “zgłaszam się” nie wystarczy. Proszę o podanie też kilku dodatkowych informacji, na przykład miejsca pracy, rodzaju wykonywanej pracy i powodu zainteresowania szkoleniem. Ponieważ na szkolenie mogę zaprosić najwyżej 20 osób, to chciałbym zaprosić osoby naprawdę zainteresowane. Na zgłoszenia czekam do 12 maja i tego samego dnia potwierdzę zaproszenia. Mam nadzieję, że będzie to inspirujące spotkanie.