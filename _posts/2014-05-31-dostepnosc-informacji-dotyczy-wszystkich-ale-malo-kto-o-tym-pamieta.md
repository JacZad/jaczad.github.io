---
id: 1060
title: 'Dostępność informacji dotyczy wszystkich, ale mało kto o tym pamięta'
date: '2014-05-31T14:09:15+02:00'
layout: post
guid: 'http://informaton.pl/?p=1060'
permalink: /2014/05/31/dostepnosc-informacji-dotyczy-wszystkich-ale-malo-kto-o-tym-pamieta/
restapi_import_id:
    - 5ca8405547793
categories:
    - artykuły
tags:
    - braille
    - e-booki
    - komunikacja
    - napisy
    - niewidomi
---

Dostępność informacji jest kluczowa dla wszystkich ich odbiorców. Zazwyczaj nikt o tym nie pamięta i przypomina sobie tylko w sytuacji, gdy niedostępność dotyka go osobiście. Czasem dzieje się to przez zaplanowane wydarzenie, a czasem los płata takiego psikusa.

W Brazylii wydano niedawno [książkę w formach dostępnych dla osób niewidomych.](http://www.adweek.com/adfreak/brazilian-authors-publish-new-stories-only-braille-powerful-psa-blind-157881) Nie byłoby w tym nic dziwnego, gdyby nie fakt, że **nie wydano jej drukiem**. Zatem widzącym czytelnikom pozostało słuchanie audiobooka lub nauczenie się alfabetu brajla. Akcja miała na celu pokazanie, w jakiej sytuacji jest pół miliona niewidomych Brazylijczyków na codzień. Pomysł oryginalny, chociaż głęboko wątpię, czy przyniesie efekt zrozumienia wśród wydawców. Na szczęście w Polsce księgarnie zrezygnowały z DRM i niemal wszystkie książki elektroniczne są dostępne dla osób niewidomych.

Drugą historię przytaczam za [tekstem Piotra Waglowskiego](http://prawo.vagla.pl/node/9446), opublikowanym dokładnie trzy lata temu. Tekst jest refleksją nad coraz bardziej skomputeryzowanym i zinformatyzowanym światem, gdzie coraz mniej zależy od ludzi, a coraz więcej od urządzeń. Jednak samo opisane zdarzenie dotyczy właśnie dostępności, bo w pewnym autobusie zepsuł się system wyświetlania przystanków i numeru autobusu. Od tego momentu wszyscy pasażerowie byli w sytuacji analogicznej do osób niewidomych, bo nie wiedzieli jakiej linii autobus dojeżdża na przystanek, ani jaki będzie kolejny przystanek na trasie. Kierowca przyjął na siebie rolę technologii asystującej i oznajmiał osobiście niezbędne informacje.

Dostępność informacji jest zatem kluczowa dla wszystkich, tylko większość nie zdaje sobie z tego sprawy, bo dla nich informacja jest tak po prostu dostępna. Oczekiwanie dostępnych stron internetowych, napisów w telewizji, czy możliwości dotykania eksponatów w muzeach uważają za ekstrawagancję – kosztowną i prawie nikomu niepotrzebną. Dlatego czasem czuję się jak wołający na pustyni, którego nikt nie chce słuchać. Zobaczymy, czy w najbliższy czwartek będzie inaczej.