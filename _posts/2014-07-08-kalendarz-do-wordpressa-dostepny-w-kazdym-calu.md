---
id: 1078
title: 'Kalendarz do WordPressa dostępny w każdym calu'
date: '2014-07-08T14:16:49+02:00'
layout: post
guid: 'http://informaton.pl/?p=1078'
permalink: /2014/07/08/kalendarz-do-wordpressa-dostepny-w-kazdym-calu/
restapi_import_id:
    - 5ca8405547793
categories:
    - artykuły
tags:
    - audiodeskrypcja
    - 'język migowy'
    - 'Joe Dolson'
    - kalendarz
    - Wordpress
---

Joe Dolson nie bez kozery nazywa się “Accessible Joe”. Jest deweloperem projektującym skórki i rozszerzenia do WordPressa oraz aktywnie działa w obszarze rozwoju dostępności tego najpopularniejszego systemu CMS. To właśnie on jest autorem [wtyczki poprawiającej dostępność różnych motywów opisywanej już kiedyś przeze mnie.](http://informaton.pl/?p=588)A dzisiaj chciałbym zwrócić uwagę na jego wtyczkę włączającą kalendarz na stronie internetowej.

Wtyczka [My Calendar](http://wordpress.org/support/view/plugin-reviews/my-calendar) oferuje kilka wariantów publikowania w serwisie internetowym informacji o wydarzeniach. Może to być typowy kalendarz lub lista wydarzeń. Joe Dolson dołożył starań, by kalendarz był jak najbardziej dostępny, zarówno dla czytelników serwisu, jak i dla administratorów dodających wydarzenia. Mógłbym mieć drobne zastrzeżenia do sposobu wprowadzania daty i godziny, ale byłoby to czepialstwo i nadmierny dogmatyzm. Tak więc już za samo to należą się autorowi duże brawa.

To jednak wcale nie jest wszystko. Przecież dostępność to nie tylko strona internetowa czy panel administracyjny. Skoro dodajemy wydarzenia, na przykład konferencje, szkolenia, wystawy, koncerty, to ich dostępność też jest ważna. Wtyczka My Calendar pozwala na dodanie takich informacji, na przykład o audiodeskrypcji, tłumaczeniach na język migowy, czy programie w alfabecie brajla.

I to jednak wcale jeszcze nie wszystko. Ponieważ do wydarzenia można dodawać adresy miejsc, w których się odbędą, to można oznaczyć także te informacje. Do wyboru mamy między innymi informacje, czy do miejsca wydarzenia prowadzi dostępne wejście, czy jest zapewnione miejsce parkingowe dla osób niepełnosprawnych, czy też o windach. Wszystko po to, by dostarczyć możliwie kompletnej informacji użytkownikom. Myślę też, że dodatkowym atutem jest element edukacyjny takiego formularza, bo stanowi pewnego rodzaju listę sprawdzającą przygotowanie organizatorów do realizacji wydarzenia. Jeszcze sprawdzam tą wtyczkę, ale już w tej chwili chcę ją zarekomendować do instalacji i wypróbowania.