---
id: 1087
title: 'Zaproszenie na konferencję poświęconą dostępności stron internetowych'
date: '2014-07-30T11:55:52+02:00'
layout: post
guid: 'http://informaton.pl/?p=1087'
permalink: /2014/07/30/zaproszenie-na-konferencje-poswiecona-dostepnosci-stron-internetowych/
restapi_import_id:
    - 5ca8405547793
categories:
    - artykuły
tags:
    - Integracja
    - konferencja
    - KRI
    - 'WCAG 2.0'
---

Nadchodzi dostępnościowa jesień, podczas której będzie się sporo działo. Przedstawiam poniżej zaproszenie na konferencję poświęconą wdrażaniu dostępności stron internetowych w sektorze publicznym. Mam nadzieję, że też będę miał możliwość w niej uczestniczyć.

**Coraz mniej czasu zostało na dostosowanie publicznych serwisów internetowych do potrzeb osób z niepełnosprawnością**

Osoby z niepełnosprawnością to jedna z grup, która jest szczególnie narażona na wykluczenie cyfrowe. Napotykają w Internecie na bariery, które utrudniają bądź wręcz uniemożliwiają im dostęp do usług internetowych. Dlatego niezwykle ważne jest szerzenie profesjonalnej wiedzy na temat standardów dostępności stron www dla użytkowników z niepełnosprawnością.

Dostępność to cecha serwisów internetowych odnosząca się zarówno do ich budowy technicznej jak i treści. Dostępność stron www oznacza, że każdy użytkownik może z nich skorzystać bez problemu. Dostępny serwis internetowy pozwala na wygodne i intuicyjne korzystanie z jego zasobów wszystkim osobom, które narażone są na cyfrowe wykluczenie. Do tej grupy należą m.in. osoby z obniżoną sprawnością sensoryczną (osoby niewidome, niedowidzące, głuche, niedosłyszące), osoby z niepełnosprawnością ruchową, osoby z niepełnosprawnością intelektualną, a także seniorzy, obcokrajowcy oraz osoby z niskim wykształceniem.

Około 15 proc. społeczeństwa to osoby z niepełnosprawnością i przynajmniej część z nich jest bezpośrednio narażona na wykluczenie cyfrowe. Z tego względu coraz większe znaczenie ma projektowanie w duchu dostępności, czyli takie, które w cyfrowej przestrzeni bierze pod uwagę potrzeby osób z niepełnosprawnością.

Dostępność stron www administracji publicznej dla użytkowników z niepełnosprawnością mają zapewnić nowe regulacje prawne. Zgodnie z *Rozporządzeniem Rady Ministrów z dnia 12 kwietnia 2012 r. w sprawie Krajowych Ram Interoperacyjności, minimalnych wymagań dla rejestrów publicznych i wymiany informacji w postaci elektronicznej oraz minimalnych wymagań dla systemów teleinformatycznych*, wszystkie instytucje publiczne mają obowiązek dostosowania swoich serwisów internetowych do potrzeb osób z niepełnosprawnościami zgodnie z międzynarodowymi standardami WCAG 2.0. Instytucje publiczne muszą wywiązać się z tego zobowiązania do połowy 2015 roku. Podmiotów zobowiązanych do wdrożenia tego przepisu jest około 80 tysięcy.

W odpowiedzi na nowe przepisy w zakresie dostępności serwisów www administracji publicznej w Polsce, Stowarzyszenie Przyjaciół Integracji organizuje konferencję pn. **?Dostępność Polska 2014 ? wymogi dostosowania serwisów internetowych instytucji publicznych dla potrzeb osób z niepełnosprawnością?**. Celem konferencji będzie dostarczenie unikatowej wiedzy o dostępności i użyteczności serwisów internetowych dla osób z niepełnosprawnościami oraz zaprezentowanie najnowszych rozwiązań w tym zakresie. Konferencja odbędzie się **17 września 2014 roku** w **Centrum Konferencyjnym Muranów**, ul. Anielewicza 6.

Konferencja będzie miała charakter otwarty. Zgłoszenia przyjmowane są do 12 września 2014 roku. Szczegółowy program oraz formularz zgłoszeniowy znajduje się na stronie [www.integracja.org](http://www.integracja.org) oraz <https://dostepnoscpolska2014.evenea.pl/>.

Konferencja w szczególności dedykowana jest przedstawicielom instytucji rządowych i samorządowych.

Więcej informacji: [www.integracja.org](http://www.integracja.org).

—–

**Integracja** od 20 lat konsekwentnie działa na rzecz wyrównywania społecznych szans osób z niepełnosprawnościami, kształtowania świadomości obywatelskiej oraz integracji społecznej. Głównym celem Integracji jest inicjowanie i skuteczne wdrażanie rozwiązań na rzecz osób z niepełnosprawnościami.

Integracja jest ekspertem w zakresie dostępności serwisów internetowych dla osób z niepełnosprawnościami. Przez ostatnie 3 lata współpracowała z blisko 500 instytucjami i organizacjami działającymi na terenie całego kraju. W 2012 roku wspierała m.in. Kancelarię Prezesa Rady Ministrów w stworzeniu nowego serwisu www.premier.gov.pl, w efekcie czego jest on jednym z najlepiej dostosowanych serwisów administracji publicznej w Polsce.

Zapraszam do kontaktu

Monika Kamińska

Koordynator ds. PR

e-mail:<monika.kaminska@integracja.org>

tel.: 502 518 546