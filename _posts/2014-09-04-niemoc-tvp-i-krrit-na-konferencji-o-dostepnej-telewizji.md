---
id: 1122
title: 'Niemoc TVP i KRRiT na konferencji o dostępnej telewizji'
date: '2014-09-04T08:44:56+02:00'
layout: post
guid: 'http://informaton.pl/?p=1122'
permalink: /2014/09/04/niemoc-tvp-i-krrit-na-konferencji-o-dostepnej-telewizji/
restapi_import_id:
    - 5ca8405547793
categories:
    - artykuły
tags:
    - audiodeskrypcja
    - FDC
    - 'język migowy'
    - konferencja
    - napisy
    - pieniądze
    - prawo
    - telewizja
---

We wtorek 2 września odbyła się konferencja “Telewizja dla wszystkich” w Sali Kolumnowej Sejmu RP. Porównanie polskiej i czeskiej telewizji publicznej wypadło niekorzystnie dla tej pierwszej, co zostało przyjęte z ogromnym zrozumieniem Krajowej Rady Radiofonii i Telewizji. Na szczęście ta impotencja nie jest wszechobecna, a i kilka nowych wiadomości się udało wy słyszeć.

Po oficjalnym powitaniu przyszła kolej na wystąpienia merytoryczne. Krystyna Rosłan-Kuhn z KRRiT przedstawiła statystyki nadawania programów z tzw. udogodnieniami, czyli napisami, audiodeskrypcją i tłumaczeniami na język migowy. Statystyki opierają się na deklaracjach samych nadawców i nie są sprawdzane. Mogą zatem napisać co chcą i to właśnie robią. Naciągają definicje usług dostępowych do granic możliwości, co przyznała nawet sama pani Rosłan-Kuhn. Bo generalnie się nie da i strasznie dużo to kosztuje.

Potem zdalnie przedstawiali swoje informacje panowie odpowiedzialni za usługi dostępowe w BBC i w czeskiej telewizji publicznej. Opowiadali o technice, problemach i kosztach. BBC to bogata telewizja i stanowi wzór dla innych, ale telewizja czeska jest całkiem porównywalna z polską, na której tle błyszczy jednak ofertą dostępnych programów. TVP też mogłaby błyszczeć, ale **w nocy nadaje programy bez usług dostępowych, nawet jeżeli takie są gotowe do użycia!** Najpierw myślałem, że się przesłyszałem podczas wystąpienia Zbigniewa Kuneckiego, ale potem potwierdziłem tą informację w rozmowie na przerwie. Smutne i żenujące.

Piotr Waglowski nakreślił problemy na styku dostępności i prawa autorskiego, w tym przede wszystkim mnogość praw zależnych i konieczność uzyskiwania kolejnych licencji. Nawet ucieszył się, że tłumacz języka migowego (Tomasz Smakowski) nie stał blisko niego, bo miałby problem z publikacją [swojego wystąpienia na YouTube.](https://www.youtube.com/watch?v=dhSLOoPXo4A&list=UUUJ9BOnKIDAEdYGrTaJdhWQ) Ja przygotowuję się do wystąpienia na podobny temat na konferencji CopyCamp w listopadzie, więc uważnie słucham mistrza.

 \[youtube=https://www.youtube.com/watch?v=dhSLOoPXo4A&amp;list=UUUJ9BOnKIDAEdYGrTaJdhWQ\]

Po przerwie odbył się panel dyskusyjny przy przerzedzonym audytorium. Pominę zażenowanym milczeniem wystąpienie prof. Pastuszki, który chyba przespał całą konferencję i mówił od rzeczy. Za to ciekawe informacje podał przedstawiciel TVP, a mianowicie że pracują nad zamkniętymi usługami tłumaczeń na język migowy. O ile bowiem zamknięte napisy i audiodeskrypcja stosowane są już powszechnie, to na obrazek tłumacza w rogu ekranu nie znaleziono jeszcze dobrego rozwiązania. A problem jest spory, bo otwarte usługi dostępowe budzą sprzeciw widzów, którzy ich nie potrzebują. Na temat tego, czym są otwarte i zamknięte usługi można przeczytać na przykład w moim [tekście o napisach.](http://informaton.pl/?p=349)

Tłumaczenia na język migowy są o tyle kłopotliwe, że tłumacz zajmuje sporą część ekranu telewizyjnego. Warto zatem pomyśleć o rozwiązaniu, które pozwoliłoby na włączenie lub wyłączenie wyświetlania tego obrazu, czyli wprowadzeniu usługi zamkniętej. No i TVP ponoć pracuje nad tym problemem z wykorzystaniem technologii HBBTV. Jest to połączenie telewizji tradycyjnej z transmisją internetową, co pozwala na łączenie dwóch strumieni wizyjnych, na przykład w postaci PIP (ang. picture in picture), czyli okienka z innym obrazem. Pomysł wydaje się trafiony i przypomina nadawanie napisów na 777 stronie telegazety. [A tu trochę wyjaśnień, czym jest HBB TV.](http://obywatelhd.pl/index.php/2012/06/19/co-to-jest-hbb-tv-i-czemu-powinno-nas-interesowac/)

Podobno ma powstać projekt ustawy nowelizującej ustawę medialną, której głównymi celami będzie zdefiniowanie usług dostępowych oraz doprecyzowanie i podwyższenie limitów usług dostępowych obowiązkowych dla nadawców. O [problemach z medialną matematyką](http://informaton.pl/?p=587)już pisałem kiedyś, więc warto te przepisy doprecyzować, by nie były źródłem konfliktu. Natomiast pocieszające jest, że są jednak nadawcy, którzy chcą i robią usługi dostępowe, nie szukając przy tym wymówek. Podczas konferencji prezentowały swoje osiągnięcia Mini Mini i NC+. Mam jednak nadzieję, że publiczna telewizja będzie też kiedyś mogła, a KRRiT ich w tym wesprze, a nie będzie pomagać w szukaniu argumentów, dlaczego się nie da. Jak to bowiem powiedział Piotr Kowalski podczas swojego wystąpienia: <q>Kto chce – szuka sposobu. Kto nie chce – szuka powodu.</q>