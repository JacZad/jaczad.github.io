---
id: 1138
title: 'Konferencja o dostępności stron internetowych już za dwa dni'
date: '2014-09-15T20:48:43+02:00'
layout: post
guid: 'http://informaton.pl/?p=1138'
permalink: /2014/09/15/konferencja-o-dostepnosci-stron-internetowych-juz-za-dwa-dni/
restapi_import_id:
    - 5ca8405547793
categories:
    - artykuły
tags:
    - konferencja
    - SPI
    - 'WCAG 2.0'
---

Do konferencji pozostało zaledwie kilkadziesiąt godzin i jest to ostatnia zapowiedź tej imprezy. Potem już tylko moje sprawozdanie i nadzieja, że kolejne kilkadziesiąt osób zrozumie, czym jest dostępność i dlaczego jest tak ważna. Zajrzyjcie dalej po kilka szczegółowych informacji i może w ostatniej chwili ktoś się jeszcze zdecyduje.

“Konferencja “Dostępność Polska 2014”, czyli

###  dostępność internetowa od A do Z

Dostępność Polska 2014 – wymogi dostosowania serwisów internetowych instytucji publicznych dla potrzeb osób z niepełnosprawnością, pod takim hasłem 17 września 2014 r. w Centrum Konferencyjnym Muranów w Warszawie odbędzie się konferencja organizowana przez Stowarzyszenie Przyjaciół Integracji. Podczas konferencji temat dostępności stron internetowych zostanie potraktowany kompleksowo.

Konferencja kończy realizację drugiej edycji projektu **Wsparcie osób niepełnosprawnych w swobodnym dostępie do informacji i usług zamieszczonych w Internecie.** Celem głównym projektu było wsparcie instytucji publicznych we wdrożeniu zasad dostępności serwisów internetowych dla osób z różnymi rodzajami niepełnosprawności poprzez wykonanie audytów dostępności serwisów www, doradztwo oraz e-szkolenia. Szczegółowe rezultaty wypracowane w trakcie realizacji projektu zaprezentowane zostaną podczas konferencji przez Agnieszkę Zaranek z Państwowego Funduszu Rehabilitacji Osób Niepełnosprawnych (PFRON), który jest partnerem projektu i Jakuba Dębskiego ze Stowarzyszenia Przyjaciół Integracji.

### Co się będzie działo?

Obszerny program konferencji został podzielony na osiem prelekcji i jeden panel dyskusyjny pt. “E-bariery”, którego moderatorem będzie Piotr Pawłowski, prezes Stowarzyszenia Przyjaciół Integracji. W panelu udział wezmą: Teresa Hernik (prezes PFRON), Włodzimierz Marciński (Lider Cyfryzacji), Mirella Panek-Owsiańska (Forum Odpowiedzialnego Biznesu) oraz Paweł Łukasiak (Akademia Rozwoju Filantropii).

W programie konferencji “Dostępność Polska 2014 – wymogi dostosowania serwisów internetowych instytucji publicznych dla potrzeb osób z niepełnosprawnością” będzie także wystąpienie m.in. Dominika Paszkiewicza, audytora, konsultanta i szkoleniowca  
w zakresie dostępności i użyteczności Internetu, który opowie o tym czym jest dostępność i na czym polega. Szefowa Wydziału Projektów Internetowych w Centrum Informacyjnym Rządu Agnieszka Borowa-Malinowska, na przykładzie serwisu Premier.gov.pl pokaże drogę do dostępności.

O barierach jakie napotykają osoby niewidome w Internecie opowie Piotr Witek z Fundacji Instytut Rozwoju Regionalnego. Z kolei kwestię serwisu internetowego dostępnego dla osób niesłyszących, w swojej prezentacji przedstawią Przemysław Kuśmierek i Sławomir Łuczywek z firmy Migam.pl.

Mark Rait z Shaw Trust, dużej brytyjskiej organizacji wspierającej zatrudnianie osób  
z niepełnosprawnością, opowie o dostępności i Internecie z perspektywy Wielkiej Brytanii. Natomiast Marcin Piątkowski, audytor Stowarzyszenia Przyjaciół Integracji i Krzysztof Wysocki z Powiatowego Centrum Pomocy Rodzinie w Kartuzach zaprezentują na przykładzie PCPR Kartuzy, jak wyglądał proces wdrożenia dostępności strony www tej placówki.

Konferencja odbędzie się **17 września 2014 roku** w **Centrum Konferencyjnym Muranów**, ul. Anielewicza 6.

Konferencja będzie miała charakter otwarty. Zgłoszenia przyjmowane są do 15 września 2014 roku.Szczegółowy program oraz formularz zgłoszeniowy znajduje się na stronie <http://www.integracja.org/dostepnosc-polska/>.

Konferencja w szczególności dedykowana jest przedstawicielom instytucji rządowych  
i samorządowych.

Więcej informacji: [www.integracja.org](http://www.integracja.org).