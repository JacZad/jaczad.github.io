---
id: 1070
title: 'Technologie mobilne używane przez osoby z niepełnosprawnością wzroku 2014'
date: '2014-07-03T13:27:40+02:00'
layout: post
guid: 'http://informaton.pl/?p=1070'
permalink: /2014/07/03/technologie-mobilne-uzywane-przez-osoby-z-niepelnosprawnoscia-wzroku-2014/
restapi_import_id:
    - 5ca8405547793
categories:
    - artykuły
tags:
    - Android
    - Apple
    - badania
    - mobilne
    - niewidomi
    - Symbian
---

W czerwcu 2014 roku przeprowadziłem kolejne badanie nad technologiami mobilnymi używanymi przez osoby niewidome i słabowidzące. Zmieniłem formularz ankiety w porównaniu z tym sprzed dwóch lat, ale starałem się zachować możliwość porównania wyników. Poniżej ich omówienie.

W badaniu wypełniono 91 ankiet, ale 6 z nich usunąłem ze względu na wyraźnie losowy sposób wypełniania. Pozostałe 85 ankiet dało następujący obraz sytuacji.

### Aktualnie używane telefony

Struktura obecnie używanych urządzeń jest inna, niż dwa lata temu. Nadal najpopularniejszym producentem jest Nokia (43,5%), ale dystans do następnego, którym jest Apple (41,2%) jest znikomy. Wśród pozostałych producentów na uwagę zasługuje jedynie Samsung (5,9%), a pozostali to pojedyncze przypadki. Ten podział przenosi się także na systemy operacyjne, które są ściśle związane z danym producentem, na przykład Symbian z Nokią, czy iOS z Apple. Na trzecim miejscu znajduje się Android z 12% udziałem, przy czym dominują wersje 4.x.

Większość respondentów korzysta z czytników ekranu (89,4%), a znacząca mniejszość z programów powiększających (7%). Część użytkowników korzysta także z funkcji wbudowanych w system w rodzaju skórek lub dużych czcionek. Czytniki ekranu są związane z systemami, to znaczy że na iOS używany jest VoiceOver, a na Androidzie – TalkBack. O ile jednak na iOS nie ma innego wyboru, to na Androida jest, jak na przykład Spiel lub Mobile Accessibility, ale nikt z respondentów nie korzysta z nich na stałe. Nieco inaczej jest na telefonach Nokia z systemem Symbian, gdzie pojawiają się dwa czytniki ekranu: Talks i Mobile Speak, przy czym z pierwszego korzysta trzykrotnie więcej użytkowników, niż z drugiego.

Warto zwrócić uwagę na fakt, że mniej niż co czwarty użytkownik korzysta z “gołego” telefonu. Aż 76,5% deklaruje, że instaluje na swoich urządzeniach dodatkowe aplikacje. A mogą służyć do bardzo wielu rzeczy.

### Funkcje wykorzystywane przez użytkowników

Respondenci otrzymali do wyboru kilkanaście funkcjonalności, z których mieli wybrać te, z których korzystają na swoich telefonach. Otrzymali także możliwość dodania własnych. Najpopularniejszymi usługami są telefonowanie (100%), pisanie i czytanie SMS i MMS (96,4%), zegar (92,9%) i budzik (88,2%).

Nieco mniej popularne są kalendarz, notatki tekstowe, poczta elektroniczna (po 61,2%), przeglądanie stron internetowych (60%), dyktafon (58,8%), słuchanie audiobooków lub podcastów oraz nawigacja GPS (po 56,5%), słuchanie muzyki (54,1%), sprawdzanie pogody (51,8%) i słuchanie radia (50,6%).

Jeszcze mniej popularne okazały się komunikatory dźwiękowe i audiowideo oraz fotografowanie (po 44,7%), czytanie e-booków (41,2%), serwisy społecznościowe (35,3%), komunikatory tekstowe (31,8%) i gry (28,2%).

Najmniej popularnymi okazały się kręcenie filmów (24,7%), oglądanie filmów (18,8%) oraz sterowanie innymi urządzeniami (2,4%). Respondenci zaproponowali jednak jeszcze kilka usług, jak rozpoznawanie kolorów, kodów kreskowych, obrazów, tekstu i banknotów, usługi bankowe, rozkłady jazdy komunikacji miejskiej. Telefon bywa także używany do strojenia gitary, badania głośności oraz jako elektroniczna lupa.

### Oczekiwania użytkowników

Warto przyjrzeć się temu, czego oczekują od kolejnych urządzeń niewidomi i słabowidzący użytkownicy. Daje się zaobserwować odwrót od tradycyjnych telefonów w kierunku smartfonów, chociaż jest to do pewnego stopnia wymuszone przez rynek. Najmilej widzianym kolejnym urządzeniem jest smartfon od Apple (61,2%) oraz… Nokia (23,5%). Do tej czołówki należy dodać firmę Samsung (5,9%) i pojedyncze przypadki innych producentów, jak Asus lub Sony.

Jeszcze ciekawsze są wyniki badania tego, czego konkretnie oczekują od przyszłego urządzenia użytkownicy z dysfunkcją wzroku. Najważniejsze dla użytkowników są stabilność działania (92,9%), dobry czytnik ekranu (89,4%), dobry akumulator (89,4%), możliwość wyboru syntezatora mowy(81,2%) i łatwość wgrywania plików (75,3%). Mniejsze znaczenie mają duży wybór aplikacji (67,0%), niska cena (56,5%) i mała waga (50,6%). Zaskakujące może być, że mniej niż połowa respondentów tęskni za fizyczną klawiaturą (49,1%) oraz za rozwiązaniami dla osób słabowidzących, jak duży ekran, możliwość dostosowania kolorystyki i możliwość łatwego powiększania czcionek (od 14,1% do 18,8%). Te ostatnie wyniki odzwierciedlają stosunkowo małą liczbę osób słabowidzących w badaniu.

Oprócz opcji do wyboru, respondenci mogli dodać coś od siebie. Wśród wymarzonych elementów znalazły się gniazdo na dwie karty SIM, drugi ekran e-ink, a nawet odpychający wygląd. To ostatnie w celu zniechęcania złodziei. Kilka osób oczekuje możliwości nagrywania rozmów, dobrej jakości podzespołów i dobrego rozpoznawania gestów.

### Podsumowanie

Wyniki badania pozwalają na wyciągnięcie kilku wniosków i prognoz na przyszłość.

1. Użytkownicy niewidomi pogodzili się już z odejściem telefonów z klawiaturami i z nadejściem smartfonów z ekranami dotykowymi. Oczywiście nie dotyczy to wszystkich, ale grupa użytkowników smartfonów z ekranami dotykowymi wyraźnie wzrosła, a do klawiatur dotykowych już się przyzwyczaili.
2. Wśród smartfonów z ekranami dotykowymi zdecydowanie największe zainteresowanie budzi iPhone od Apple, który jest też najpopularniejszym smartfonem z ekranem dotykowym obecnie. Grupa użytkowników Androida będzie zapewne rosnąć, ale wolniej, niż użytkowników iOS.
3. Wciąż niemal co czwarty respondent chciałby mieć jako kolejny telefon urządzenie od Nokii, chociaż modeli z Symbianem nie produkuje się już od dwóch lat. Obecnie smartfony Nokia mają najczęściej system Windows Phone 8.
4. Smartfony dają ogromne możliwości, co widać po szerokim zakresie funkcji, z których korzystają użytkownicy. Chociaż wciąż najpopularniejsze są funkcje podstawowe, czyli telefonowanie, wiadomości tekstowe oraz zegar i budzik.