---
id: 1085
title: 'Sześć powodów, by zrezygnować ze stosowania plików PDF na stronach internetowych'
date: '2014-07-14T14:18:00+02:00'
layout: post
guid: 'http://informaton.pl/?p=1085'
permalink: /2014/07/14/szesc-powodw-by-zrezygnowac-ze-stosowania-plikw-pdf-na-stronach-internetowych/
restapi_import_id:
    - 5ca8405547793
categories:
    - artykuły
tags:
    - dokumenty
    - PDF
    - semantyka
    - standardy
---

Kiedyś już [protestowałem przeciwko stosowaniu plików PDF bez potrzeby,](http://informaton.pl/?p=744)a teraz znalazłem [ciekawy tekst](http://www.4syllables.com.au/2014/06/relying-on-pdf/)dający kolejną porcję argumentów przeciwko temu formatowi. Artykuł opisuje australijskie strony rządowe, które cierpią na podobne schorzenie informacyjne, jak polskie – składają się często z zestawu linków do plików PDF. Autor zaś podaje sześć powodów, by przestać to robić.

1. Dane nie są otwarte i nie pozwalają na łatwe ekstraktowanie, bo brak w środku semantyki.
2. Są trudne do ponownego wykorzystania (ang. <span>re-use</span>), co wynika z poprzedniego.
3. Sprawiają problemy w wyszukiwaniu, przy czym te po polsku są dodatkowo skomplikowane ze względu na różnorodność sposobów osadzania polskich liter.
4. Problemy z mierzeniem sposobów korzystania z dokumentów przez użytkowników, bo dostępna jest tylko informacja o pobraniu pliku.
5. Problemy UX (ang. <span lang="en">user experience</span>) wynikające z problemów ze znajdowaniem treści, niechcianym pobieraniem plików itp.
6. Problemy z dostępnością, którą osiągnąć w tym formacie jest znacznie trudniej, niż w takim na przykład HTML.

Zdaję sobie sprawę, że niemal wszystkie powyższe problemy da się rozwiązać stosując odpowiednie narzędzia i dokładając starań. Po to właśnie Adobe opracowała standard PDF/A, a wcześniej tagowanie dokumentów. Jednak niemal nikt nie wie, jak korzystać z tych narzędzi i standardów. Najczęściej proces polega na wrzuceniu do kopiarki sterty papieru i odebranie przez pocztę elektroniczną gotowego pliku PDF, który ma wszystkie wymienione na początku wady. Problem z formatem PDF polega bowiem na tym, że zbyt dobrze imituje informację analogową, czyli dokument papierowy. Tak dobrze, że nikomu nie przychodzi do głowy, że w środku może to być śmieć informacyjny.