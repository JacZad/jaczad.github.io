---
id: 1406
title: 'O tym, jak świat stał się odrobinę fajniejszy'
date: '2015-07-26T17:34:06+02:00'
layout: post
guid: 'http://informaton.pl/?p=1406'
permalink: /2015/07/26/o-tym-jak-swiat-stal-sie-odrobine-fajniejszy/
restapi_import_id:
    - 5ca8405547793
categories:
    - artykuły
tags:
    - ARIA
    - ebooki
    - klawiatura
    - nawigacja
    - Woblink
---

Co jakiś czas piszę tutaj lub informuję bezpośrednio właścicieli stron internetowych, że jest z nimi niedobrze. Zazwyczaj czuję się przy tym jak wołający na pustkowiu, który na dodatek zaraz będzie musiał się pożywić szarańczą. Jednak niedawno zdarzyło się coś, co przywróciło mi trochę wiarę w webmasterów.

Po odwiedzeniu serwisu [Woblink](http://woblink.com/) napisałem [notatkę w tonie krytycznym](http://informaton.pl/artykuly/analiza-przypadku-kupuje-elektroniczna-ksiazke-w-woblinku/)o jego dostępności, po której… odezwał się do mnie Wojciech Maj, który zadeklarował poprawki. I nie tylko zadeklarował, ale wprowadził.

Nie mam już problemu z pobieraniem książek z półki, a po zwróceniu uwagi na problemy w procesie płatności – także tam wprowadził poprawki i to wykorzystując ARIA. No po prostu jak złota rybka! Nie oznacza to, że wszystko jest już dobrze i można ten serwis wskazać jako wzorcowy, ale proces już się zaczął i mam nadzieję, że nie zakończy się tak szybko.

Zwracam uwagę, że krytyczny wpis popełniłem niemal rok temu i zdążyłem o nim zapomnieć. W międzyczasie kupowałem ebooki gdzie indziej, bo zraziłem się do tego serwisu, podobnie jak do Legimi. Jednak w obu zaszły pozytywne zmiany i mogę już spokojniej zostawiać tam swoje pieniądze. I tak świat stał się bardziej dostępny, a zatem także jakoś tak fajniejszy.