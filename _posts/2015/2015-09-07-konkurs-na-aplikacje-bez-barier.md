---
id: 1426
title: 'Konkurs na aplikację bez barier'
date: '2015-09-07T09:36:28+02:00'
layout: post
guid: 'http://informaton.pl/?p=1426'
permalink: /2015/09/07/konkurs-na-aplikacje-bez-barier/
restapi_import_id:
    - 5ca8405547793
categories:
    - artykuły
tags:
    - aplikacje
    - konkurs
    - mobilne
    - Samsung
    - SPI
---

Po raz kolejny organizowany jest konkurs na najlepszą aplikację mobilną dla osób z niepełnosprawnościami. Chodzi tu o aplikacje dostępne oraz zaprojektowane specjalnie do używania przez osoby z różnymi niepełnosprawnościami. Więcej szczegółów w dołączonej informacji prasowej.

### Mobilnie i bez barier. Rusza III edycja konkursu „Aplikacje bez barier”

1 września rusza III edycja konkursu „Aplikacje bez barier”, organizowanego przez Stowarzyszenie Przyjaciół Integracji i Urząd m.st. Warszawy. W konkursie nagrodzone zostaną zarówno najciekawsze istniejące aplikacje dla urządzeń mobilnych, jak i koncepcje czekające na realizację, opracowywane przez początkujących twórców. Partnerem merytorycznym wydarzenia jest firma Samsung, największy producent smartfonów na świecie, realizująca projekt Samsung Labo.

Celem konkursu organizowanego przez Integrację wspólnie z warszawskim Ratuszem jest działanie na rzecz integracji społecznej osób z różnymi niepełnosprawnościami. Grupa ta obejmuje w Polsce aż 4,7 mln osób, nie zawsze docenianych przez twórców oprogramowania mobilnego. Osoby te często mają specjalne potrzeby – ograniczają je m.in. dysfunkcje narządów wzroku czy ruchu. Dzięki temu stają się jednak ciekawą grupą docelową, która w największym stopniu może docenić rozwiązania mobilne. Planer podróży uwzględniający dostępne środki transportu może być szczególnie przydatny dla osoby poruszającej się na wózku inwalidzkim, z kolei osoby niewidome chętnie wykorzystają system beaconów, mogący ułatwić im nawigację na zurbanizowanym obszarze.

„Aplikacje bez barier” mają na celu zwiększenie świadomości w środowisku twórców oprogramowania, unaoczniając deweloperom, jak interesującą grupą odbiorców mogą być osoby z niepełnosprawnością.

### Zawodowcy i początkujący

Konkurs podzielony jest na dwie kategorie. W plebiscycie „Dostępne aplikacje” nagradzane są aplikacje już istniejące. Przyznane tu zostaną dwie równorzędne nagrody dla oprogramowania stworzonego specjalnie na użytek osób z niepełnosprawnością, oraz aplikacji ogólnej, dostosowanej do potrzeb tej grupy użytkowników. W tej kategorii rywalizują działający już na rynku producenci. W poprzednich edycjach wyróżniono: syntezator mowy „Gadaczek PRO” firmy Dico, planer lekowy „Moje Leczenie” firmy Connectmedica, planer podróży „Go2stop” firmy Kayaki Soft oraz identyfikator kolorów „SeeingAsistant Home” przygotowany przez Transition Technologies.

Drugą kategorią konkursu jest plebiscyt przeznaczony dla początkujących twórców. Ich zadaniem będzie przygotowanie najciekawszej koncepcji aplikacji, mającej na celu ułatwienie życia w mieście osobie z niepełnosprawnością. Nagrodzeni zostaną twórcy trzech najlepszych projektów, a ich projekty pomoże wcielić w życie warszawski Ratusz, który od kilku już lat prowadzi mobilne projekty, niedawno nagrodzone w prestiżowym międzynarodowym konkursie Mayors Challenge organizowanym przez Michaela Bloomberga, byłego burmistrza Nowego Jorku. Dodatkową nagrodę w konkursie przyzna firma Samsung, największy producent smartfonów na świecie, partner merytoryczny wydarzenia.

### Zgłoszenia do 18 października

Konkursowe zgłoszenia nadsyłać można od 1 września do 18 października 2015 r. Projekty biorące udział w rywalizacji zostaną poddane testom przeprowadzanym przez osoby z różnymi rodzajami niepełnosprawności pod kierunkiem specjalistów z zakresu dostępności. Na podstawie przygotowanego przez to grono raportu ostatecznego werdyktu dokona profesjonalne jury.

Zwycięzców konkursu poznamy 19 listopada 2015 r. podczas Wielkiej Gali Integracji w Warszawie. Coroczne święto polskiego środowiska osób z niepełnosprawnością, organizowane z okazji Światowego Dnia Osób Niepełnosprawnych, w tym roku odbędzie się w Centrum Konferencyjnym Expo XXI przy ul. Prądzyńskiego 12/14 w Warszawie.

Strona konkursu: <http://www.integracja.org/aplikacjebezbarier>

- - - - - -

**Integracja** od ponad 20 lat konsekwentnie działa na rzecz wyrównywania szans osób z niepełnosprawnościami, kształtowania świadomości obywatelskiej oraz integracji społecznej. Jej głównym celem jest inicjowanie i skuteczne wdrażanie rozwiązań na rzecz osób z różnymi niepełnosprawnościami.  
Jesteśmy ekspertami w zakresie dostępności nowych technologii serwisów internetowych dla osób z różnymi niepełnosprawnościami. W ostatnich latach współpracowaliśmy z blisko 500 instytucjami i organizacjami działającymi na terenie całego kraju. Wspieraliśmy w tym zakresie m.in. Kancelarię Prezesa Rady Ministrów w stworzeniu nowego serwisu www.premier.gov.pl, w efekcie czego jest on jednym z najlepiej dostosowanych serwisów administracji publicznej w Polsce.

Zapraszamy do kontaktu. Więcej informacji o konkursie udziela:

Łukasz Drozda

specjalista ds. promocji

**Stowarzyszenie Przyjaciół Integracji**

tel. 690 478 403