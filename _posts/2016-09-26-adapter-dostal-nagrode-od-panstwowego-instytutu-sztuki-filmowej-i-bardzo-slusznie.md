---
id: 1545
title: 'Adapter dostał nagrodę od Państwowego Instytutu Sztuki Filmowej i bardzo słusznie'
date: '2016-09-26T08:46:15+02:00'
layout: post
guid: 'http://informaton.pl/?p=1545'
permalink: /2016/09/26/adapter-dostal-nagrode-od-panstwowego-instytutu-sztuki-filmowej-i-bardzo-slusznie/
restapi_import_id:
    - 5ca8405547793
categories:
    - artykuły
tags:
    - audiodeskrypcja
    - Katarynka
    - niewidomi
    - PISF
    - wideo
---

Portal [Adapter.pl](http://adapter.pl/) został laureatem [9 edycji nagród Państwowego Instytutu Sztuki Filmowej (PISF)](https://www.pisf.pl/aktualnosci/wiadomosci/laureaci-9-nagrod-pisf?wcag=1). Od kilku lat prowadzi go [Fundacja na Rzecz Rozwoju Audiodeskrypcji KATARYNKA](http://fundacjakatarynka.pl/). Na tym mógłbym zakończyć tą notatkę, bo fakt odnotowałem, ale uważam że trzeba napisać nieco więcej.

Twórcom portalu należała się ta nagroda jak psu zupa. Zajrzyjcie tam i doceńcie wkład pracy włożony w stały rozwój. Kolejne filmy, głównie polska klasyka, to ogromne źródło kultury dostępnej dla niewidomych i słabowidzących widzów. Kiedy projekt rodził się w głowach twórców, wyraziłem wątpliwość czy dostęp online jest odpowiedni i czy nie lepiej dystrybuować filmy na DVD, jak robią to inni. Nie miałem racji i chętnie się do tego przyznaję, bo projekt wypalił i rozwija się wspaniale nadal. Forma jest odpowiednia na dzisiejsze czasy, gdy coraz mniej ludzi ma odtwarzacze DVD, a coraz więcej – szybki dostęp do internetu. Chociaż projekt jest dofinansowany ze źródeł publicznych, to nie zamarł, jak to się zdarza innym, gdy finansowanie się kończy. Zatem Justyno, Mariuszu i reszto zespołu – przyjmijcie moje gratulacje i podziękowania. Ja też korzystam.

Technicznie Adapter jest webową nakładką na kanał w serwisie Vimeo. Jednak samego kanału znaleźć się nie da i trzeba korzystać z portalu. Podobno związane to jest z ustaleniami licencyjnymi, chociaż osobiście żałuję. Mam w domu smartTV z aplikacją Vimeo i nie mogę tam oglądać filmów z audiodeskrypcją. Muszę robić kombinacje z iPadem, donglem symulującym AirPlay i mirrorowaniem. Może ktoś podpowie prostsze rozwiązanie, gdy film chcę obejrzeć z rodziną. Wielu użytkownikom to w ogóle nie przeszkadza, bo oglądają filmy na komputerze, tablecie lub smartfonie. Ja też tak robię, a marudzę tylko dlatego, że lubię leniwe rozwiązania. Polecam zatem jeszcze raz i czekam na kolejne filmy.