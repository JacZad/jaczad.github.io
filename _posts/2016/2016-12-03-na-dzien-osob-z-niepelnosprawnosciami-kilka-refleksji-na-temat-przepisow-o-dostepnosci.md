---
id: 1587
title: 'Na dzień osób z niepełnosprawnościami &#8211; kilka refleksji na temat przepisów o dostępności'
date: '2016-12-03T08:00:06+01:00'
layout: post
guid: 'http://informaton.pl/?p=1587'
permalink: /2016/12/03/na-dzien-osob-z-niepelnosprawnosciami-kilka-refleksji-na-temat-przepisow-o-dostepnosci/
restapi_import_id:
    - 5ca8405547793
categories:
    - artykuły
tags:
    - '500 +'
    - banki
    - e-goverment
    - MC
    - MR
    - prawo
    - 'profil zaufany'
    - 'Unia Europejska'
---

Dzień 3 grudnia obchodzony jest jako dzień osób z niepełnosprawnościami. W takim dniu politycy i urzędnicy pochylają się i obiecują. Na temat dostępności cyfrowej też obiecują. Teraz jedna z tych obietnic została spełniona, o czym pisze Monika Szczygielska:

> Po 4 latach prac, 26 października Parlament Europejski przyjął dyrektywę o dostępności publicznych stron internetowych i aplikacji mobilnych. Czekamy n

Źródło: *[Europosłowie przyjęli dyrektywę o dostępności www – Saccessibility](http://saccessibility.pl/europoslowie-przyjeli-dyrektywe-o-dostepnosci-www/)*

Ta dyrektywa budzi we mnie nadzieje, ale także obawy. W Polsce mamy od maja 2012 roku rozporządzenie Rady Ministrów w sprawie Krajowych Ram Interoperacyjności, zasady horyzontalne w funduszach unijnych, a wreszcie od niedawna przepisy prawa zamówień publicznych dotyczące dostępności. Mamy i wciąż jakoś mało z tego wynika. Nadal wydatkowane są duże, a czasem ogromne środki publiczne na projekty, które z dostępnością cyfrową nie mają wiele wspólnego. Pojawia się zatem dyrektywa, która jest już w zasadzie zaimplementowana w polskim prawie. Daje jednak okresy przejściowe, z których ustawodawca może skwapliwie skorzystać. Można zatem o kolejne lata przedłużyć brak dostępności w zgodzie z polskim prawem. A ja przecież nie będę żył wiecznie.

Pojawia się też inny niepokojący nurt, polegający na eksportowaniu usług publicznych do podmiotów prywatnych. Banki dostarczyły już interfejsów do składania wniosków na zasiłek wychowawczy 500+, a teraz mają dostarczać interfejsów do autoryzowania profilu zaufanego. Orędowniczką takiego podejścia jest min. Anna Streżyńska, bo to po prostu działa. Banki robią takie interfejsy i systemy o wiele szybciej i wygodniej dla klientów, niż to zrobiliby urzędnicy. Trzeba jednak zwrócić uwagę, że banki nie są objęte obowiązkiem zapewnienia zgodności z WCAG 2.0 jak administracja publiczna. A skoro nie muszą, to nie robią. I tak wiele lat zabiegania o regulacje prawne idą psu na budę. Administracja publiczna ograniczy swoją aktywność w tworzeniu usług dla obywateli i przekaże to bankom. Banki będą robić niedostępne interfejsy i cofniemy się o dekadę.

Jedyną nadzieję pokładam w Ministerstwie Rozwoju, gdzie są ludzie już rozumiejący, o co w tym wszystkim chodzi. Chcą doprowadzić do sytuacji, że środki z funduszy europejskich będą wydawane w zgodzie z zasadami horyzontalnymi, w tym dostępnością. Tworzy się tam grupa robocza łącząca różne podmioty publiczne i planująca uruchomienie systemu wsparcia i kontroli. Trzymam mocno kciuki za powodzenie, a i postaram się przy tym pomagać na miarę moich sił.

Politycy i urzędnicy zapewne także dzisiaj pochylą się nad obywatelami z niepełnosprawnościami. Pocmokają, wygłoszą, zadeklarują. A potem przyjdzie kolejny dzień i ponownie trzeba będzie się przyglądać, co z tego pozostanie. Na przykład jak zostanie zaimplementowana dyrektywa o dostępności. Można bowiem potraktować ją jako wymówkę do przedłużenia braku działań o kolejne lata. Można jednak użyć jej do stworzenia polskiego <span lang="en">Access Board</span>, którego obecnie bardzo brakuje. Można zrobić fajne rzeczy lub nie zrobić nic. To zależy od woli politycznej, na którą właściwie nie mamy wpływu. Pozostaje czekać.