---
id: 1867
title: 'Twitter i dodawanie tekstów alternatywnych do grafiki'
date: '2018-08-27T18:49:38+02:00'
layout: post
guid: 'http://informaton.pl/?p=1867'
permalink: /2018/08/27/twitter-i-dodawanie-tekstow-alternatywnych-do-grafiki/
restapi_import_id:
    - 5ca8405547793
categories:
    - artykuły
tags:
    - Android
    - grafika
    - iOS
    - niewidomi
    - 'tekst alternatywny'
    - Twitter
---

Dzisiaj Adam Pietrasiewicz Uświadomił mi, że do Twittera trafiła wreszcie funkcja dodawania tekstów alternatywnych do grafik. Była ona obecna od pewnego czasu w aplikacjach mobilnych, ale teraz jest także dostępna przez serwis internetowy. Zatem nie ma już usprawiedliwienia dla obrazków dorzucanych do ćwierknięć bez kilku słów przeznaczonych dla niewidomych użytkowników. Posiłkując się instrukcją Adama oraz sprawdzając samemu, jak to wygląda w innych klientach, przygotowałem taki krótki instruktaż.

### Dodawanie tekstów alternatywnych przez stronę internetową

Dodawanie tekstów alternatywnych wymaga najpierw włączenia tej funkcji. W tym celu trzeba kliknąć na swój awatar, czyli “Profil i ustawienia”. Z rozwijanej listy wybrać “Ustawienia i prywatność”, a potem z menu po lewej stronie “Dostępność” i tam zaznaczyć “Stwórz opisy obrazów”.

Od teraz można już dodawać zdjęcia i inne grafiki zaopatrzone w tekst alternatywny.Podczas tworzenia nowego tweeta wystarczy standardowo dodać obraz za pomocą przycisku “Dodaj zdjęcia lub film”. Po dodaniu wystarczy kliknąć na dodane zdjęcie, aby wyświetliło się pole tekstowe nazwane “Opis obrazu”. Tam należy wpisać tekst alternatywny dla grafiki.

### Aplikacja mobilna Twittera

Tutaj robi się to bardzo podobnie. Najpierw trzeba włączyć obsługę tekstów alternatywnych klikając na menu w lewym górnym rogu i wybierając tam “Ustawienia i prywatność”.. W otwartym oknie trzeba kliknąć “Dostępność” i tam zaznaczyć opcję “Stwórz opisy obrazów. Od teraz podczas dodawania grafiki można ją zaopatrzyć w tekst alternatywny klikając na “Dodaj opis zdjęcia”. Pojawia się okienko “Opisz ten obraz dla osób niedowidzących”, chociaż powinno być “niewidomych”. I dalej już normalnie tworzymy tweeta i wysyłamy.

### Twitterific dla iOS

W aplikacji Twitterific dla iOS, czyli na iPhone lub iPada jest to jeszcze łatwiejsze. Nie trzeba nic konfigurować, bo po dodaniu zdjęcia można na nie kliknąć i pojawia się pole tekstowe. Robi się to zatem bardzo podobnie, jak w aplikacji Twitter.

### Twitterific dla MacOS

Od pewnego czasu korzystam z klienta Twittera także na Macbooku. Jest to Twitterific i tam również można dodawać teksty alternatywne i robi się to zupełnie tak samo. Po dodaniu zdjęcia trzeba na nie kliknąć i pojawia się okienko do wpisania tekstu. Banalnie proste.

### Odczytywanie tekstów alternatywnych

Ten akapit przeznaczony jest raczej dla niewidomych użytkowników Twittera, ponieważ teksty alternatywne odczytywane są różnie w różnych miejscach.

- Na stronie Twittera teksty czytane są bezpośrednio w treści tweeta poprzedzone słowem “obraz”. Odczytywane są także emotki.
- W aplikacji mobilnej Twittera tekst alternatywny odczytywany jest dopiero po kliknięciu na tweet z obrazkiem.
- W Twitterific dla iOS tekst i emotki czytane są bezpośrednio w treści tweeta. Czytanie emotek można wyłączyć w ustawieniach, jeżeli ktoś ich nie lubi.
- W Twitterific dla MacOS teksty alternatywne odczytywane są o otwarciu tweeta, czyli po naciśnięciu Return.

Jak widać, nie jest to ujednolicone. A może ktoś dorzuci coś do tego wykazu, na przykład obsługę w innych aplikacjach na iOS, Androida, Windows lub MacOS. A do przetestowania proponuję przykładowy tweet z obrazkiem od Adama Pietrasiewicza. Trudno tam znaleźć jakieś obrazki, które nie obrażają nikogo, ale może najbezpieczniej będzie z samolotem.

<div class="suki-oembed">> Wbrew twierdzeniom niekompetentnych głupków, samoloty są żyworodne! [pic.twitter.com/Rhp2iiyKoB](https://t.co/Rhp2iiyKoB)
> 
> — Piotr Zarzeczański (@redaktorbs) [August 26, 2018](https://twitter.com/redaktorbs/status/1033792658890797057?ref_src=twsrc%5Etfw)

<script async="" charset="utf-8" src="https://platform.twitter.com/widgets.js"></script>

</div>