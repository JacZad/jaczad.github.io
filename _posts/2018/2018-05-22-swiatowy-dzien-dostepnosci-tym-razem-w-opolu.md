---
id: 1846
title: 'Światowy dzień dostępności tym razem w Opolu'
date: '2018-05-22T12:54:32+02:00'
layout: post
guid: 'http://informaton.pl/?p=1846'
permalink: /2018/05/22/swiatowy-dzien-dostepnosci-tym-razem-w-opolu/
restapi_import_id:
    - 5ca8405547793
categories:
    - artykuły
tags:
    - 'Adam Pietrasiewicz'
    - 'Artur Marcinkowski'
    - GAAD
    - głusi
    - niewidomi
    - Opole
    - 'Piotr Kowalski'
    - 'Piotr Witek'
    - słabowidzący
    - Widzialni
---

Inicjatywa [Global Accessibility Awareness Day](http://globalaccessibilityawarenessday.org) (GAAD) sięga coraz dalej. W tym roku do inicjatywy przyłączyły się największe firmyinformatyczne, jak Apple, Microsoft i Google. A ja tym razem trafiłem do Opola na zaproszenie marszałka województwa opolskiego Andrzeja Buły i osobiste [Pawła Starościaka](http://wcag.pl). Zabrałem ze sobą Ewę, czyli moją szanowną ślubną, która od dawna pracuje ze mną, a wciąż nie miała okazji się zaprezentować.

Na konferencji byli starzy znajomi, o których za chwilę, a uczestnikami byli głównie samorządowcy. Zgodnie więc z potrzebą przygotowaliśmy się głównie na podnoszenie świadomości. Zaczął Artur Marcinkowski z [Fundacji Widzialni](http://widzialni.org), który – błyskając tatuażami – opowiedział o historii dostępności i nadchodzących zmianach, w szczególności prawnych. Potem ja z Ewą pokazaliśmy, jak zachowuje się [strona samorządu województwa opolskiego](http://www.opolskie.pl) i [miasta Opola](http://www.opole.pl), gdy usiądą do niej osoba słabowidząca i niewidoma. Trzeba z uznaniem przyznać, że było nieźle, o ile nie sięgnęło się do podpiętych serwisów, jak [EPUAP](https://epuap.gov.pl/wps/portal) lub [system do rekrutacji oświatowej](http://www.oswiata.opole.pl/rekrutacja) przygotowany przez Poznańskie Centrum Superkomputerowo-Sieciowe.

Po nas na scenę wkroczył [Piotr Witek](http://mojaszuflada.pl) z nieodłącznym iPhonem. Zaprezentował aplikacje związane z Opolem i kilka innych. Szpanował robieniem zdjęć, czytaniem programu konferencji itp. Kto go zna – domyśli się, że trzeba go było ściągać ze sceny siłą. Zrobił to Piotr Kowalski z Polskiego Związku Głuchych, by zrobić miejsce dla Kasi Muchy, która wypowiadała się w języku migowym. Tłumaczona zaś była zdalnie przez system [Wideotłumacz.pl](http://wideotlumacz.pl). Na koniec do akcji wkroczył Adam Pietrasiewicz i to wcale nie jako AkcesLab, ale… [Ministerstwo Cyfryzacji](https://www.gov.pl/cyfryzacja). Adam pracuje tam od niedawna i przygotowuje ustawę o dostępności publicznych stron internetowych. A potem była jeszcze debata, której nie obejrzałem, pędząc na pociąg do Katowic. Szkoda, bo lubię zadawać pytania publicznie.

Co roku udaje się zorganizować jakieś fajne wydarzenie związane z GAAD i za rok pewnie też damy radę. A skoro konferencję o dostępności otwiera obecnie premier rządu, to temat chyba jest już ważny. Tak więc – do przyszłego roku.