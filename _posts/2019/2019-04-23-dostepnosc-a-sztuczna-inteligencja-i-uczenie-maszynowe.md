---
id: 2005
title: 'Dostępność a sztuczna inteligencja i uczenie maszynowe'
date: '2019-04-23T13:09:43+02:00'
layout: post
guid: 'http://informaton.blog/?p=2005'
permalink: /2019/04/23/dostepnosc-a-sztuczna-inteligencja-i-uczenie-maszynowe/
timeline_notification:
    - '1556017784'
categories:
    - artykuły
tags:
    - badania
    - napisy
    - 'sztuczna inteligencja'
    - 'tekst alternatywny'
    - 'uczenie maszynowe'
---

Przeczytałem ostatnio [bardzo ciekawy tekst](https://medium.com/myplanet-musings/making-the-web-more-accessible-using-machine-learning-8a32eaafdb3a), będący transkrypcją dyskusji pomiędzy tuzami świata cyfrowej dostępności. Poruszali tematy ciekawe i zbyt rzadko omawiane w środowisku dostępnościowym, a mianowicie o nadziejach, jakie dla cyfrowej dostępności niosą zaawansowane algorytmy, w tym uczenie maszynowe i sztuczna inteligencja. Bardzo zachęcam do przeczytania tekstu, a poniżej kilka moich refleksji.

Panowie omawiali to, co już istnieje na rynku, na przykład teksty alternatywne tworzone przez zaawansowane algorytmy rozpoznawania obrazu. Nie zgadzam się z końcową konkluzją, że lepszy jest taki tekst alternatywny, niż żaden. Nadal uważam bowiem, że te [automatyczne opisy to ściema](https://informaton.blog/2016/10/03/automatycznie-generowane-teksty-alternatywne-to-sciema/). Moim zdaniem lepszy jest brak informacji, którą można przecież zdobyć, niż informacja wprowadzająca w błąd.

Dużo lepiej jest z automatycznym rozpoznawaniem tekstu, którego skuteczność jest na tyle wysoka, że można tej technologii zaufać. Oczywiście o ile nie jest to starodruk lub wyjątkowo wydziwiony krój pisma lub wręcz pismo odręczne. Dobrze jest także z rozpoznawaniem mowy i dodawaniem napisów do filmów, chociaż tu skuteczność jest mniejsza, a zatem błędów pojawia się całkiem sporo.

Panowie omawiali także możliwości symulowania żywego użytkownika, aby testy dostępności zautomatyzować w większym stopniu, niż dzieje się to obecnie. W ogóle wątek automatycznych badań dostępności jest szczególnie ciekawy, bo rozmówcy twardo uważają, że automat nie jest w stanie zastąpić człowieka. Zgadzam się z tym, chociaż oprogramowanie może całkiem nieźle wspomagać proces badania. W rozmowie wspomniano także o próbach zaprzęgnięcia uczenia maszynowego do lepszej diagnostyki dostępności stron internetowych. Innymi słowy – by automat lepiej radził sobie z odróżnianiem błędów od rozwiązań poprawnych. Może czas znowu zacząć drążyć temat, skoro algorytmy są coraz doskonalsze, a komputery coraz szybsze.

Algorytm musi się uczyć od człowieka i to kompetentnego. Zatem analizując wstępnie stronę, może pokazywać miejsca budzące wątpliwości z pytaniem – jest dobrze, czy nie? A człowiek musi mądrze odpowiadać, by maszyna mogła się rozwijać. Do tego potrzebny jest odpowiednio zaawansowany automat badający i kompetentny operator. I nadal pewnie daleko z tym nie dojedziemy, bo są kryteria sukcesu, przy których próby stworzenia walidatora muszą spalić na panewce.

Tekst jest naprawdę ciekawy i inspirujący. Brakuje mi takich dyskusji w Polsce. Może ktoś chciałby coś podobnego zorganizować, abyśmy nie zostawali w tyle…