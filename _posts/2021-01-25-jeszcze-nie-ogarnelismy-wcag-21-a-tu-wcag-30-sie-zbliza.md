---
id: 2065
title: 'Jeszcze nie ogarnęliśmy WCAG 2.1, a tu WCAG 3.0 się zbliża'
date: '2021-01-25T20:39:26+01:00'
excerpt: 'Na horyzoncie, ale coraz bliżej, rewolucja w standardzie WCAG'
layout: post
guid: 'http://informaton.blog/?p=2065'
permalink: /2021/01/25/jeszcze-nie-ogarnelismy-wcag-21-a-tu-wcag-30-sie-zbliza/
timeline_notification:
    - '1611603571'
publicize_twitter_user:
    - jaczad
categories:
    - artykuły
tags:
    - błędy
    - specyfikacja
    - W3C
    - WCAG
    - WCAG3.0
    - wyniki
---

W zeszłym tygodniu W3C opublikowało [roboczy szkic](https://www.w3.org/TR/2021/WD-wcag-3.0-20210121/) WCAG 3.0. Dopiero się wczytuję, ale już mi chodzą ciarki po grzbiecie. Z jednej strony – ciekawe podejście i duże zmiany. Z drugiej – jak teraz uczyć ludzi, że jest coś nowego? Chociaż może ostateczna wersja przytrafi mi się około emerytury.

Zmian jest sporo i to raczej w dobrym kierunku. Uproszczono strukturę przes usunięcie zasad. Dobrze porządkowały strukturę wytycznych, ale jednocześnie trzeba było je tłumaczyć. Teraz ma być prościej.

W ogóle prostota chyba przyświecała twórcom tego dokumentu. Otwarcie piszą, że będą tam fragmenty przeznaczone dla decydentów i innego prostego ludu. To dobrze, bo pomysły na treści wytycznych i kryteriów sukcesu były czasem karkołomne. Tak więc ma być prościej i przejrzyściej.

Dla mnie najważniejszą zmianą jest zastąpienie kryteriów sukcesu czymś, co roboczo nazwę „wynikami”. Wreszcie zauważono, że ta cała dostępność nie jest taka binarna i warto jakoś ważyć odnalezione problemy. Dlatego brak alternatywy tekstowej uniemożliwiający wykonania zadania jest błędem krytycznym, a brak jakiegoś tekstu w jednym ze zdjęć w galerii – mało istotnym. Bardzo jestem ciekawy, jak autorzy poradzą sobie z arbitralnym przyznawaniem wag i ich opisywaniem.

Ten szkic ma tylko pokzać koncepcję i kilka przykładów wykorzystania. Na razie nie jest to żaden poważny dokument i pewnie wiele może się jeszcze zmienić. Na przykład jakoś nie przekonuje mnie zastąpienie poziomów dostępności kolorami brązowym, srebrnym i złotym. No ale rodzi się coś nowego i ciekawego, więc znowu warto studiować.