---
id: 2582
title: 'Grupowe quizy na Quizally'
date: '2021-11-20T14:02:02+01:00'
author: 'Jacek Zadrożny'
excerpt: 'Scenariusze użycia grup na Quizally. Monitorowanie i szkolenia.'
layout: post
guid: 'https://informaton.blog/?p=2582'
permalink: /2021/11/20/grupowe-quizy-na-quizally/
categories:
    - quizy
tags:
    - Quizally
---

Piotr Osipa dodał ciekawą funkcję do usługi Quizally. Funkcja nazywa się „grupy” i pozwala na udostępnianie zestawów quizów na potrzeby konkretnych grup odbiorców, na przykład grup szkoleniowych, pracowników, kandydatów do pracy. Pokażę na przykładach, jak można wykorzystać to narzędzie w pracy.

## Scenariusz 1: monitorowanie

W dużej organizacji, na przykład urzędzie, korporacji, uczelni wyższej, trudno jest zebrać informacje na temat ogólnej wiedzy pracowników na temat dostępności. Zadaniem koordynatora dostępności jest zaś wdrażanie dostępności w organizacji. Pierwszym etapem może być stworzenia obrazu ogólnych kompetencji i zaplanowanie szkoleń.

Można coś takiego zrobić właśnie za pomocą grup. Funkcja jest dostępna tylko dla zarejestrowanych użytkowników, ale wystarczy się zalogować kontem Google lub Facebook, żeby mieć dostęp do ustawień autora. Tam kliknij na pozycję „Grupy”, a następnie nadaj nazwę nadrzędną. U mnie jest to „informaton”. Dzięki tej nazwie mogę grupować swoje ustawienia. Dobrze jest tu dać nazwę identyfikującą, na przykład nazwę firmy lub jej skrót.

Teraz kliknij na „Dodaj nową grupę”, a pojawi się formularz z podstawowymi danymi, czyli nazwą grupy i opisem. Ja wpisałem „pisma” i opis o treści „quizy sprawdzające wiedzę na temat tworzenia dokumentów elektronicznych zgodnie z przepisami.” klikasz „Zapisz” i grupa jest gotowa.

Teraz tylko dodać quizy przeznaczone dla grupy. Ja wybrałem 3 z gotowych: prosty język, elementy obowiązkowe i dobre praktyki w dokumentach oraz teksty alternatywne. Ponownie kliknij na przycisk zapisywania i już koniec. W tabeli grup pojawia się Twój zestaw.

Teraz możesz kliknąć na nazwę grupy w tabeli i pojawi się cały zestaw. Skopiuj adres, który w moim przypadku wygląda tak: <https://www.quizally.pl/quiz/grupa/informaton/20>. Taki link możesz rozesłać do wszystkich pracowników tworzących pisma z żądaniem wypełnienia jeszcze tego samego dnia lub z innym terminem stosownie do zwyczajów w organizacji. Potem tylko zaglądasz do statystyk i ewentualnie ponaglasz, żeby się pośpieszyli, bo kierownictwo czeka.

W statystykach znajdziesz informacje o liczbie wypełnionych quizów, średnim wyniku oraz wyniki dla poszczególnych pytań. Te ostatnie dane mogą bardzo pomóc w zaplanowaniu szkoleń, bo pokazują, gdzie wiedza jest najmniejsza.

## Scenariusz 2: szkolenia

Mamy zatem diagnozę i na jej podstawie można już przygotować szkolenie. Warto zmierzyć jakoś jego efektywność. To też można zrobić za pomocą grup. Technicznie wiesz już, jak to zrobić. Podpowiem tylko, że teraz lepiej zrobić 2 grupy z podobnymi nazwami, na przykład UDC-przed i UDC-po. Przed szkoleniem udostępniasz link pierwszey, a po szkoleniu – drugi.W ten sposób masz 2 zestawy danych ilustrujących wiedzę kursantów przed i po szkoleniu. Dobrze, jeżeli wskaźniki w tych drugich są lepsze. Jednak nawet jeżeli nie, to przynajmniej masz informację zwrotną, że metoda nie jest skuteczna.

Możesz przygotować także swoje własne quizy, bardziej pasujące do tematyki szkolenia. Do tego służy edytor quizów, a sposób przygotowania opisałem w [tym poradniku](https://www.quizally.pl/wskazowki-dla-autorow-quizow). Przypominam jednak, że quizy są akceptowane i nie będzie można od razu z nich korzystać. Staram się jednak, by nie opóźniać tego procesu.

Jeżeli ktoś skorzysta z tego rozwiązania, to proszę o informację, jak to zadziałało. Wydaje mi się bardzo proste, a przy okazji nie przetwarzamy danych osobowych osób wypełniających quizy. Dane powierza nam tylko autor grupy i quizów. Mam nadzieję, że Wam się to przyda.