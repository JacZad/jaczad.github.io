---
id: 2480
title: 'Logowanie do Indywidualnego Konta Pacjenta (IKP)'
date: '2021-05-16T15:00:00+02:00'
author: 'Jacek Zadrożny'
excerpt: 'Logowanie się do systemu IKP pokazuje, jak można utrudnić coś prostego. Tym prostym jest logowanie się, co robię właściwie codziennie. Tylko Librus przebija poziomem trudności, bo dochodzi jeszcze problem marnej dostępności strony Librus. IKP jest dostępne, ale dociera się do niego długo.'
layout: post
guid: 'https://informaton.blog/?p=2480'
permalink: /2021/05/16/logowanie-do-indywidualnego-konta-pacjenta-ikp/
categories:
    - Zapiski
tags:
    - Gov.pl
    - IKP
    - UX
    - zdrowie
---

Mamy w Polsce fajną usługę elektroniczną IKP, czyli Indywidualne Konto Pacjenta. Każdy obywatel może tam znaleźć recepty, skierowania, wizyty lekarskie i podobne informacje. Niby poręczne, ale coś jednak zgrzyta. Mianowicie – aby się dostać do IKP trzeba wcześniej wykonać sporo czynności. Wypisałem je poniżej, dokładnie tak, jak to wyglądało dzisiaj.

1. otwieram stronę <https://pacjent.gov.pl/>
2. Klikam na łącze “Przejdź do Zaloguj się do IKP”. Nic się nie dzieje, więc klikam jeszcze drugi i trzeci raz.
3. Zaczynam szukać i okazuje się, że jest taka opcja rozwijanego menu nazwana “Kliknij, aby rozwinąć menu z możliwością zalogowania się do systemu”. To pewnie to, więc klikam.
4. Jest łącze “Internetowe Konto Pacjenta”, więc klikam.
5. Wcale nie jestem w oknie logowania, tylko na kolejnej podstronie. Nadzieja wraca po chwili, bo jest łącze “Zaloguj się”, więc klikam.
6. Trafiam na podstronę jednolitego systemu logowania usług publicznych <https://login.gov.pl/>. To nadal nie jest miejsce, w którym mogę się zalogować, ale wybrać sposób logowania.
7. Ja już wiem, co robić, ale za pierwszym razem zmyliły mnie wyświetlone nazwy banków. Bo to jest kolejny sposób logowania, którego akurat mój bank nie obsługuje. Klienci tych banków pewnie nie raz kliknęli w te łącza, a potem się wycofywali. Ja jestem cwany, więc klikam w łącze “Profil Zaufany”.
8. Fanfary! Jest okienko do logowania! Wpisuję dane i okazuje się, że nie mogę się zalogować tym hasłem, bo wygasło. Zgrzytam resztkami zębów i zmieniam hasło.
9. Akceptuję bez czytania “Warunki korzystania z systemu P1” i nareszczie wchodzę na moje konto pacjenta.

Tym razem nie użyłem możliwości logowania się przez bank, bo procedura byłaby jeszcze dłuższa. Zamiast wpisywania loginu i hasła musiałbym kliknąć w nazwę banku, zalogować się tam, potwierdzić w aplikacji, że to ja chcę się zalogować i voila!

Wydaje mi się, że dałoby się to zrobić prościej. Na przykład dać możliwość wybrania z listy usługi (w tym wypadku IKP) i z drugiej sposób logowania (profil zaufany). Od razu otwierałoby się okno do zalogowania. Takie rozwiązanie dawałoby także możliwość wypromowania usług cyfrowych związanych ze zdrowiem. Bo na pewno są też inne, tylko ja ich nie znam.