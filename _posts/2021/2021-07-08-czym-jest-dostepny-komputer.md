---
id: 2385
title: 'Czym jest &#8220;dostępny komputer&#8221;?'
date: '2021-07-08T15:30:02+02:00'
excerpt: 'Dzisiaj pokusiłem się na zdefiniowanie, jak zamówić dostępny komputer. Właściwie każdy współczesny komputer można uznać za dostępny, ale trzeba uważać na szczegóły.'
layout: post
guid: 'http://informaton.blog/?p=2385'
permalink: /2021/07/08/czym-jest-dostepny-komputer/
timeline_notification:
    - '1625751007'
publicize_twitter_user:
    - jaczad
publicize_linkedin_url:
    - ''
categories:
    - artykuły
tags:
    - ChromeOS
    - 'czytnik ekranu ekranu'
    - klawiatura
    - komputer
    - kontrast
    - Linux
    - MacOS
    - powiększenie
    - Windows
---

Na [grupie dla koordynatorek i koordynatorów dostępności](https://www.facebook.com/groups/forumkoordynatorowdostepnosci) pojawiło się pytanie, jak zdefiniować “dostępny komputer” w przetargu. Ciekawy problem, więc się pochylam.

## Gdzie szukać podpowiedzi?

Moje sugestie zawarte w tym tekście opierają się na trzech źródłach:

1. [Standardy dostępności na potrzeby wydatkowania środków unijnych](https://www.funduszeeuropejskie.gov.pl/media/55002/Zalacznik_nr_2_do_Wytycznych_w_zakresie_rownosci_zatwiedzone_050418.docx)
2. Norma [EN 301549](https://www.etsi.org/deliver/etsi_en/301500_301599/301549/02.01.02_60/en_301549v020102p.pdf)
3. Moje życiowe doświadczenie i refleksje nad dostępnością.

Zakładam w tym momencie, że kupowany komputer jest dość standardowy, czyli tzw. biurowy. Wymagania dotyczą zarówno komputerów przenośnych, jak stacjonarnych.

## Standardowe złącza

W komputerze powinny znajdować się standardowe złącza, aby można było korzystać z technologii asystujących. Są to:

1. USB, przy czym dobrze by było, gdyby chociaż jedno było starego typu. Urządzenia wspomagające mogą nie mieć połączenia w standardzie USB typu C.
2. Złącze słuchawkowe 3,5 mm, czyli standardowe. Można wtedy podłączyć słuchawki lub inne urządzenia wspomagające słyszenie.
3. BlueTooth, ponieważ sporo technologii asystujących potrafi łączyć się bezprzewodowo.

## Regulacja głośności

Komputer powinien posiadać sprzętowe rozwiązanie do regulowania głośności. Coraz rzadziej zdarzają się pokrętła, a najczęściej regulacja następuje za pomocą specjalnych klawiszy lub klawiszy funkcyjnych. W takim wypadku dostawca powinien dostarczyć instrukcję używania.

## Klawiatura

Klawiatura typu QWERTY powinna mieć oznaczone dotykowo przynajmniej klawisze z literami F i J. Klawiatura typu T9 powinna mieć oznaczony klawisz z cyfrą 5. Klawiatura typu QWERTY to klawiatura z literami, spacją i całą resztą. Klawiatura typu T9 toklawiatura z cyframi ułożonymi w prostokąt, jak w bankomacie lub w telefonie. W zasadzie są to rozwiązania standardowe, ale jednak zdarzają sięklawiatury, w których producent zrezygnował z oznaczeń dotykowych. Dodatkowo – klawiatura powinna mieć wyczuwalne dotykiem klawisze, a nie w postaci płaskiej powierzchni.

## Oprogramowanie

Jeżeli komputer jest kupowany wraz z systemem operacyjnym, to powinien posiadać przynajmniej następujące oprogramowanie:

1. Czytnik ekranu. Jest to oprogramowanie dla niewidomych użytkowników, które odczytuje informacje wyświetlane na ekranie. Do kompletu potrzebny jest jeszcze syntezator mowy polskiej. Systemy Windows i MacOS mają je wbudowane. W pierwszym jest to Narrator, a w drugim VoiceOver.
2. Oprogramowanie powiększające. Przeznaczone dla osób słabowidzących, pozwala na powiększenie fragmentu ekranu do odpowiedniej wielkości. Systemy Windows i MacOS mają je wbudowane. W pierwszym jest to Lupa, a w drugim – Zoom.
3. Zmiana kolorystyki. Możliwość dostosowania sposobu wyświetlania na ekranie. W systemach Windows i MacOS są zapewnione odpowiednie rozwiązania.

Producent powinien dostarczyć instrukcję, w jaki sposób włączyć te aplikacje. Zazwyczaj są to standardowe skróty, ale w niektórych komputerach z Windows klawisze są umieszczone inaczej i instrukcja powinna zawierać dokładne informacje na ten temat. W komputerach firmy Apple istnieje kilka sposobów uruchamiania takich technologii, więc instrukcja powinna być dostosowana do konkretnego modelu.

Celowo pomijam systemy ChromeOS i Linux, bo na ich temat mam ograniczoną wiedzę. W ich przypadku jednak i tak należy upewnić się, że technologie są zainstalowane, a instrukcja mówi, jak je włączyć.

## podsumowanie

Jak widać – nie jest tego jakoś dużo. Można zatem skonkretyzować wymagania w następujący sposób:

1. Komputer powinien być wyposażony przynajmniej w złącza Minijack 3,5mm, USB typu A, BlueTooth. Dalej wedle uznania.
2. Klawiatura powinna mieć dobrze wyczuwalne klawisze. W części alfanumerycznej (QWERTY) powinny być oznaczone dotykowo przynajmniej litery F i J. Jeżeli w klawiaturze istnieje blok numeryczny (T9), to dotykowo musi być oznaczony klawisz z cyfrą 5.
3. W systemie operacyjnym powinny być zainstalowane przynajmniej: czytnik ekranu z polską syntezą mowy, oprogramowanie powiększające obraz, rozwiązania pozwalające na zmianę kolorystyki przez użytkownika.
4. Dostawca przygotuje i przekaże instrukcję zawierające informacje o sposobie uruchamiania technologii asystujących wymienione w pkt 3 oraz skróty klawiszowe do włączania i wyłączania innych usług (WiFi, BlueTooth, regulacja jasności monitora), a przede wszystkim sposobu regulowania głośności.

Mając już pewne doświadczenie w przygotowywaniu opisów przedmiotu zamówienia, wiem że kreatywność dostawców jest wielka. Te 4 punkty mogą się zamienić w kilka stron opisu. No ale cóż… Zrobiłem, co mogłem