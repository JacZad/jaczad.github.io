---
title: 'Codzienne porady w styczniu'
categories: artykuły
tags: ['porady', 'Quizally', 'edukacja']
excerpt: Od początku 2023 roku publikujemy codzienne porady na temat dostępności. Dzisiaj krótkie podsumowanie pierwszego miesiąca.
---

Jeżeli zaglądasz na [Quizally](https://quizally.pl), to na pewno rzuciły się Ci w oczy codzienne porady na temat dostępności. Pomysł podrzucił, a przede wszystkim zrealizował, Piotr Osipa. Ja zasiliłem treściami, a w kodzie dodałem tak troszeczkę od siebie. Warto zatem podsumować ten pierwszy miesiąc, zanim zacznie się kolejny.

Może najpierw cyferki. Nasze porady przeczytało do 29 stycznia ponad 700 unikalnych użytkowników. Zostały wyświetlone ponad 1400 razy. Odwiedzanie porad przełożyło się także na wzrost zainteresowania quizami, z czego się bardzo cieszę. Odwiedzali nas głównie użytkownicy z Polski, ale byli także z USA, Wielkiej Brytanii, Irlandii, Niemiec i Chin. Te chińskie podejrzewam o niecne zamiary, ale statystyka to statystyka.

Wtyczka z poradami ma kilka funkcji. Można pobrać kod do umieszczenia na własnej stronie, jak ja zrobiłem na moim blogu. Są standardowe sposoby udostępniania na Facebook i Twitter, ale na moją specjalną prośbę Piotr zrobił też udostępnianie na Mastodon. Mój maleńki wkład to dodanie do porad mikrodanych, żeby rosła semantyczna sieć.

Od 1 lutego zaczyna się kolejna seria porad. Te będą dotyczyć dostępności w dokumentach elektronicznych. Będzie to klasyka dla tych, co się znają, ale przecież nie dla nich są te onelinery. A jak ktoś potrafi, to może zrobi rozszerzenie lub skryptozakładkę, która będzie wyświetlać poradę zaraz po uruchomieniu przeglądarki i przed Facebookiem.
