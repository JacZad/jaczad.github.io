---
title: 'Dostępne wykresy od Highchart'
category: artykuły
tags: ['wykresy', 'Highchart', 'Linkedin', 'Microsoft']
---

Dostępne wykresy to ciekawy zakątek dostępności cyfrowej. Bywa tak, że wykres prezentuje jakąś zmienność, którą można opisać słownie jako alternatywę tekstową. To jednak nie do końca jest przecież to, bo taki opis jest subiektywny.

Jednym z podejść do tego problemu są wykresy w systemie iOS. Takie wykresy można znaleźć w kilku aplikacjach, zwłaszcza związanych ze zdrowiem. Częściowo zrobione spotykałem także w aplikacjach zewnętrznych, ale twórcy zatrzymali się w połowie drogi.

W tych wykresach użytkownik może odsłuchać przebieg zmienności. W specjalnym trybie "otwórz wykres audio" usłyszy dźwięk, który wznosi się i opada, symulując dźwiękowo efekt graficzny. Można dowiedzieć się co nieco o przebiegu, ale o zawartości już nie bardzo. Może też być tak, że ja po prostu tego nie umiem zrobić.

Dzisiaj wszedłem na Linkedin, żeby podpompować moje ego. Co jakiś czas akceptuję zaproszenia, przeglądam powiadomienia i wiadomości. Tym razem jednak zaciekawiło mnie coś innego. Jest tam taki link informujący o wyświetleniach moich publikacji. Nigdy tam jeszcze nie zaglądałem, a była teraz okazja, bo na liczniku było okrągłe 1000. Trochę mało, żeby pompować ego, ale co tam... Kliknąłem.

Wyświetliła mi się analityka w dwóch smakach: publikacji i odbiorców. Zacząłem przeglądać i mile zaskoczony znalazłem dostępny opis wykresu, czyli co tam jest na osi X i na osi Y. Moja radość była stonowana, bo to przecież niewiele mi daje. Jednak po chwili dotarłem do miejsca, które zostało zaanonsowane jako "interactive chart". Pomyślałem, że skoro tu już jestem, to obejrzę.

No i proszę... Można zrobić dostępny wykres z danymi! Strzałkami przesuwałem się między dniami, a czytnik odczytywał mi datę, liczbę wyświetleń i zmianę w stosunku do poprzedniego dnia. Zaintrygowany sprawdziłem, kto za to odpowiada i była to firma Highchart.

Na samym wierzchu ich strony internetowej był link do opisu [dostępności ich narzędzi](https://www.highcharts.com/accessibility/). A tam bardzo fajne rzeczymożna pooglądać.Jeszcze nie zbadałem wszystkiego, ale wygląda to bardzo obiecująco. Polecam zatem do obejrzenia, co można zrobić z wykresami różnego rodzaju i jak zapewnić ich dostępność. Polscy programiści też coś takiego potrafiliby zrobić. Jestem tego pewien.